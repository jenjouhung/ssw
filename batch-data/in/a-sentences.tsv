T0945_001_0001	新印大佛頂首楞嚴經序楞嚴經者括諸佛萬行之樞紐也通幽洞微非二乘所賾開物成務乃十地攸宗
T0945_001_0002	其文曲而達其旨隱而暢入於至妙之域出於無生之表鏗鏘磅礴群彙率化窮玄絕聖其在茲乎
T0945_001_0003	是知大和無私雖幽必煦至神無迹雖微必貫玄功無宰雖遐必達率由心絕有為而大千同照道躋無作而至感必通
T0945_001_0004	如來謂斯經可以鼓吹乎群心開決乎佛性爰集大眾會于室羅筏城天龍鬼神共覃斯教嗚呼
T0945_001_0005	三界以五欲而成故摩登伽以宣淫為發題之始也眾生以愛纏而起故阿難以破惑為成道之基也
T0945_001_0006	是以論有心則以無心為攝悲有生則以無生為誘談有相則破一切色境為主示有作則脫一切煩惱為樂此蓋覺虛妄而歸真實也
T0945_001_0007	至若舉三十六地獄之因果十鬼十類之緣業此蓋昧真實而起虛妄也
T0945_001_0008	不明實相無以煥菩提之心不破妄塵無以悟眾生之性是法微妙知之者亦已鮮矣能深究於此復廣其利於天下余見其
T0945_001_0009	大佛頂如來萬行首楞嚴經序至心歸命禮南謨無見頂相首楞嚴王
T0945_001_0010	圓如來之密因具菩薩之萬行真修行路妙證悟門大乘義以了明一切事而究竟
T0945_001_0011	爰自祇園休夏聖王延齋紫金光聚耀十方迦陵仙音流法界恒沙薩埵咸來咨決心疑闔國王臣畢集願聞法要
T0945_001_0012	教由緣起阿難被溺於婬坊道假人弘師利承宣於祕呪
T0945_001_0013	由是七處徵心全是妄性淨元明八還顯見本來真覺圓常住
T0945_001_0014	標迷悟之根本令諸闡提而墮彌戾車示同別之狂勞俾一顛迦而摧惡叉聚
T0945_001_0015	富樓那執相難性四緣本紀於異同波斯匿惑斷為常一念元無於生滅
T0945_001_0016	妙明覺體非因非緣非自然精真見元不合不和不離即
T0945_001_0017	以至六根虛妄無非菩提妙心七大遍周盡是如來藏性
T0945_001_0018	三緣永斷不迷鏡裏之頭二義斯明頓悟衣中之寶金鐘擊處聲滅而聞自不消華㲲綰時六忘而一不可得
T0945_001_0019	譬夫天王賜屋二十五聖而各陳悟入之門遠客遊方十河沙眾而盡識歸還之路
T0945_001_0020	勅文殊之揀選誰當其根指觀音之圓通實從中入
T0945_001_0021	而況三無漏學真為修習之要機四淨律儀實號秉持之明誨
T0945_001_0022	欲誦祕密之章句須嚴清淨之壇場無邊積業悉氷消一切所求皆果遂
T0945_001_0023	復乃開三門之漸次是先佛之規模立五品之名題作將來之眼目
T0945_001_0024	良由兩種之顛倒遂成十二之類生歷七趣之輪迴織五重之渾濁
T0945_001_0025	於是迴千光相攬七寶床深憐恣客迷主人痛念認賊為己子
T0945_001_0026	洗心非正五十重之魔境現前覺際入交四十四之聖心超越
T0945_001_0027	而後慶喜欽承於妙誨能仁宣發於真慈窮五陰之妄源勝十方之獻寶
T0945_001_0028	貧人七錢而布施尚獲輪王行者一念以流通定登佛果
T0945_001_0029	真乘奧典祕字靈文大佛頂如來密因修證了義諸菩薩萬行首楞嚴經甚深法藏
T0945_001_0030	如是我聞一時佛在室羅筏城祇桓精舍與大比丘眾千二百五十人俱皆是無漏大阿羅漢
T0945_001_0031	佛子住持善超諸有能於國土成就威儀從佛轉輪妙堪遺囑嚴淨毘尼弘範三界應身無量度脫眾生拔濟未來越諸塵累
T0945_001_0032	其名曰大智舍利弗摩訶目乾連摩訶拘絺羅富樓那彌多羅尼子須菩提優波尼沙陀等而為上首
T0945_001_0033	復有無量辟支無學并其初心同來佛所屬諸比丘休夏自恣十方菩薩諮決心疑欽奉慈嚴將求密義
T0945_001_0034	即時如來敷座宴安為諸會中宣示深奧法筵清眾得未曾有迦陵仙音遍十方界恒沙菩薩來聚道場文殊師利而為上首
T0945_001_0035	時波斯匿王為其父王諱日營齋請佛宮掖自迎如來廣設珍羞無上妙味兼復親延諸大菩薩城中復有長者居士同時飯僧佇佛來應
T0945_001_0036	佛勅文殊分領菩薩及阿羅漢應諸齋主唯有阿難先受別請遠遊未還不遑僧次既無上座及阿闍黎途中獨歸其日無供
T0945_001_0037	即時阿難執持應器於所遊城次第循乞心中初求最後檀越以為齋主無問淨穢剎利尊姓及旃陀羅方行等慈不擇微賤發意圓成一切眾生無量功德
T0945_001_0038	阿難已知如來世尊訶須菩提及大迦葉為阿羅漢心不均平欽仰如來開闡無遮度諸疑謗經彼城隍徐步郭門嚴整威儀肅恭齋法
T0945_001_0039	爾時阿難因乞食次經歷婬室遭大幻術摩登伽女以娑毘迦羅先梵天呪攝入婬席婬躬撫摩將毀戒體
T0945_001_0040	如來知彼婬術所加齋畢旋歸王及大臣長者居士俱來隨佛願聞法要
T0945_001_0041	于時世尊頂放百寶無畏光明光中出生千葉寶蓮有佛化身結跏趺坐宣說神呪勅文殊師利將呪往護惡呪銷滅提㢡阿難及摩登伽歸來佛所
T0945_001_0042	阿難見佛頂禮悲泣恨無始來一向多聞未全道力殷勤啟請十方如來得成菩提妙奢摩他三摩禪那最初方便
T0945_001_0043	於時復有恒沙菩薩及諸十方大阿羅漢辟支佛等俱願樂聞退坐默然承受聖旨
T0945_001_0044	佛告阿難汝我同氣情均天倫當初發心於我法中見何勝相頓捨世間深重恩愛
T0945_001_0045	阿難白佛我見如來三十二相勝妙殊絕形體映徹猶如瑠璃
T0945_001_0046	常自思惟此相非是欲愛所生何以故欲氣麁濁腥臊交遘膿血雜亂不能發生勝淨妙明紫金光聚是以渴仰從佛剃落佛言善哉阿難
T0945_001_0047	汝等當知一切眾生從無始來生死相續皆由不知常住真心性淨明體用諸妄想此想不真故有輪轉
T0945_001_0048	汝今欲研無上菩提真發明性應當直心詶我所問
T0945_001_0049	十方如來同一道故出離生死皆以直心心言直故如是乃至終始地位中間永無諸委曲相
T0945_001_0050	阿難我今問汝當汝發心緣於如來三十二相將何所見誰為愛樂
T0945_001_0051	阿難白佛言世尊如是愛樂用我心目由目觀見如來勝相心生愛樂故我發心願捨生死
T0945_001_0052	佛告阿難如汝所說真所愛樂因于心目若不識知心目所在則不能得降伏塵勞
T0945_001_0053	譬如國王為賊所侵發兵討除是兵要當知賊所在
T0945_001_0054	使汝流轉心目為咎吾今問汝唯心與目今何所在阿難白佛言世尊
T0945_001_0055	一切世間十種異生同將識心居在身內縱觀如來青蓮花眼亦在佛面我今觀此浮根四塵秖在我面如是識心實居身內
T0945_001_0056	佛告阿難汝今現坐如來講堂觀祇陀林今何所在
T0945_001_0057	世尊此大重閣清淨講堂在給孤園今祇陀林實在堂外
T0945_001_0058	阿難汝今堂中先何所見世尊我在堂中先見如來次觀大眾如是外望方矚林園
T0945_001_0059	阿難汝矚林園因何有見世尊此大講堂戶牖開豁故我在堂得遠瞻見
T0945_001_0060	爾時世尊在大眾中舒金色臂摩阿難頂告示阿難及諸大眾有三摩提名大佛頂首楞嚴王具足萬行十方如來一門超出妙莊嚴路
T0945_001_0061	汝今諦聽阿難頂禮伏受慈旨佛告阿難如汝所言身在講堂戶牖開豁遠矚林園亦有眾生在此堂中不見如來見堂外者
T0945_001_0062	阿難答言世尊在堂不見如來能見林泉無有是處阿難汝亦如是汝之心靈一切明了
T0945_001_0063	若汝現前所明了心實在身內爾時先合了知內身頗有眾生先見身中後觀外物縱不能見心肝脾胃爪生髮長筋轉脈搖誠合明了如何不知
T0945_001_0064	必不內知云何知外是故應知汝言覺了能知之心住在身內
T0945_001_0065	無有是處阿難稽首而白佛言我聞如來如是法音悟知我心實居身外所以者何
T0945_001_0066	譬如燈光然於室中是燈必能先照室內從其室門後及庭際一切眾生不見身中獨見身外亦如燈光居在室外不能照室
T0945_001_0067	是義必明將無所惑同佛了義得無妄耶佛告阿難是諸比丘適來從我室羅筏城循乞摶食歸祇陀林我已宿齋汝觀比丘一人食時諸人飽不
T0945_001_0068	阿難答言不也世尊何以故是諸比丘雖阿羅漢軀命不同云何一人能令眾飽
T0945_001_0069	佛告阿難若汝覺了知見之心實在身外身心相外自不相干則心所知身不能覺覺在身際心不能知
T0945_001_0070	我今示汝兜羅綿手汝眼見時心分別不阿難答言如是世尊
T0945_001_0071	佛告阿難若相知者云何在外是故應知汝言覺了能知之心住在身外
T0945_001_0072	無有是處阿難白佛言世尊如佛所言不見內故不居身內身心相知不相離故不在身外我今思惟知在一處佛言處今何在
T0945_001_0073	阿難言此了知心既不知內而能見外如我思忖潛伏根裏猶如有人取瑠璃椀合其兩眼雖有物合而不留礙彼根隨見隨即分別然我覺了能知之心不見內者為在根故分明矚外無障礙者潛根內故
T0945_001_0074	佛告阿難如汝所言潛根內者猶如瑠璃彼人當以瑠璃籠眼當見山河見瑠璃不
T0945_001_0075	如是世尊是人當以瑠璃籠眼實見瑠璃佛告阿難汝心若同瑠璃合者當見山河何不見眼
T0945_001_0076	若見眼者眼即同境不得成隨若不能見云何說言此了知心潛在根內如瑠璃合
T0945_001_0077	是故應知汝言覺了能知之心潛伏根裏如瑠璃合無有是處阿難白佛言世尊
T0945_001_0078	我今又作如是思惟是眾生身府藏在中竅穴居外有藏則暗有竅則明
T0945_001_0079	今我對佛開眼見明名為見外閉眼見暗名為見內是義云何
T0945_001_0080	佛告阿難汝當閉眼見暗之時此暗境界為與眼對
T0945_001_0081	為不對眼若與眼對暗在眼前云何成內若成內者居暗室中無日月燈此室暗中皆汝焦府
T0945_001_0082	若不對者云何成見若離外見內對所成合眼見暗名為身中開眼見明何不見面
T0945_001_0083	若不見面內對不成見面若成此了知心及與眼根乃在虛空何成在內若在虛空自非汝體
T0945_001_0084	即應如來今見汝面亦是汝身汝眼已知身合非覺必汝執言身眼兩覺應有二知即汝一身應成兩佛
T0945_001_0085	是故應知汝言見暗名見內者無有是處阿難言我常聞佛開示四眾由心生故種種法生由法生故種種心生
T0945_001_0086	我今思惟即思惟體實我心性隨所合處心則隨有亦非內外中間三處
T0945_001_0087	佛告阿難汝今說言由法生故種種心生隨所合處心隨有者是心無體則無所合
T0945_001_0088	若無有體而能合者則十九界因七塵合是義不然
T0945_001_0089	若有體者如汝以手自挃其體汝所知心為復內出
T0945_001_0090	為從外入若復內出還見身中若從外來先合見面
T0945_001_0091	阿難言見是其眼心知非眼為見非義佛言若眼能見汝在室中門能見不
T0945_001_0092	則諸已死尚有眼存應皆見物若見物者云何名死
T0945_001_0093	阿難又汝覺了能知之心若必有體為復一體為有多體今在汝身為復遍體為不遍體
T0945_001_0094	若一體者則汝以手挃一𨈛時四𨈛應覺若咸覺者挃應無在
T0945_001_0095	若挃有所則汝一體自不能成若多體者則成多人
T0945_001_0096	何體為汝若遍體者同前所挃若不遍者當汝觸頭亦觸其足頭有所覺足應無知
T0945_001_0097	今汝不然是故應知隨所合處心則隨有無有是處阿難白佛言世尊
T0945_001_0098	我亦聞佛與文殊等諸法王子談實相時世尊亦言心不在內亦不在外
T0945_001_0099	如我思惟內無所見外不相知內無知故在內不成身心相知在外非義
T0945_001_0100	今相知故復內無見當在中間佛言汝言中間中必不迷非無所在
T0945_001_0101	今汝推中中何為在為復在處為當在身若在身者在邊非中在中同內
T0945_001_0102	若在處者為有所表為無所表無表同無表則無定
T0945_001_0103	何以故如人以表表為中時東看則西南觀成北表體既混心應雜亂
T0945_001_0104	阿難言我所說中非此二種如世尊言眼色為緣生於眼識
T0945_001_0105	眼有分別色塵無知識生其中則為心在佛言汝心若在根塵之中此之心體為復兼二
T0945_001_0106	為不兼二若兼二者物體雜亂物非體知成敵兩立云何為中
T0945_001_0107	兼二不成非知不知即無體性中何為相是故應知當在中間無有是處阿難白佛言世尊
T0945_001_0108	我昔見佛與大目連須菩提富樓那舍利弗四大弟子共轉法輪常言覺知分別心性既不在內亦不在外不在中間俱無所在
T0945_001_0109	一切無著名之為心則我無著名為心不佛告阿難汝言覺知分別心性俱無在者世間虛空水陸飛行諸所物象名為一切
T0945_001_0110	汝不著者為在為無無則同於龜毛兔角云何不著
T0945_001_0111	有不著者不可名無無相則無非無則相相有則在云何無著是故應知一切無著名覺知心無有是處
T0945_001_0112	爾時阿難在大眾中即從座起偏袒右肩右膝著地合掌恭敬而白佛言我是如來最小之弟蒙佛慈愛雖今出家猶恃憍憐所以多聞未得無漏不能折伏娑毘羅呪為彼所轉溺於婬舍當由不知真際所指
T0945_001_0113	唯願世尊大慈哀愍開示我等奢摩他路令諸闡提隳彌戾車
T0945_001_0114	作是語已五體投地及諸大眾傾渴翹佇欽聞示誨
T0945_001_0115	爾時世尊從其面門放種種光其光晃耀如百千日普佛世界六種震動如是十方微塵國土一時開現佛之威神令諸世界合成一界其世界中所有一切諸大菩薩皆住本國合掌承聽
T0945_001_0116	佛告阿難一切眾生從無始來種種顛倒業種自然如惡叉聚諸修行人不能得成無上菩提乃至別成聲聞緣覺及成外道諸天魔王及魔眷屬皆由不知二種根本錯亂修習猶如煮沙欲成嘉饌縱經塵劫終不能得
T0945_001_0117	云何二種阿難一者無始生死根本則汝今者與諸眾生用攀緣心為自性者二者無始菩提涅槃元清淨體則汝今者識精元明能生諸緣緣所遺者
T0945_001_0118	由諸眾生遺此本明雖終日行而不自覺枉入諸趣
T0945_001_0119	阿難汝今欲知奢摩他路願出生死今復問汝即時如來舉金色臂屈五輪指語阿難言汝今見不
T0945_001_0120	阿難言見佛言汝何所見阿難言我見如來舉臂屈指為光明拳曜我心目
T0945_001_0121	佛言汝將誰見阿難言我與大眾同將眼見佛告阿難汝今答我
T0945_001_0122	如來屈指為光明拳耀汝心目汝目可見以何為心當我拳耀
T0945_001_0123	阿難言如來現今徵心所在而我以心推窮尋逐即能推者我將為心
T0945_001_0124	佛言咄阿難此非汝心阿難矍然避座合掌起立白佛此非我心當名何等
T0945_001_0125	佛告阿難此是前塵虛妄相想惑汝真性由汝無始至于今生認賊為子失汝元常故受輪轉阿難白佛言世尊
T0945_001_0126	我佛寵弟心愛佛故令我出家我心何獨供養如來乃至遍歷恒沙國土承事諸佛及善知識發大勇猛行諸一切難行法事皆用此心縱令謗法永退善根亦因此心
T0945_001_0127	若此發明不是心者我乃無心同諸土木離此覺知更無所有
T0945_001_0128	云何如來說此非心我實驚怖兼此大眾無不疑惑唯垂大悲開示未悟
T0945_001_0129	爾時世尊開示阿難及諸大眾欲令心入無生法忍於師子座摩阿難頂而告之言如來常說諸法所生唯心所現一切因果世界微塵因心成體
T0945_001_0130	阿難若諸世界一切所有其中乃至草葉縷結詰其根元咸有體性縱令虛空亦有名貌何況清淨妙淨明心性一切心而自無體
T0945_001_0131	若汝執悋分別覺觀所了知性必為心者此心即應離諸一切色香味觸諸塵事業別有全性如汝今者承聽我法此則因聲而有分別縱滅一切見聞覺知內守幽閑猶為法塵分別影事我非勅汝執為非心但汝於心微細揣摩若離前塵有分別性即真汝心若分別性離塵無體斯則前塵分別影事塵非常住若變滅時此心則同龜毛兔角則汝法身同於斷滅其誰修證無生法忍
T0945_001_0132	即時阿難與諸大眾默然自失佛告阿難世間一切諸修學人現前雖成九次第定不得漏盡成阿羅漢皆由執此生死妄想誤為真實是故汝今雖得多聞不成聖果
T0945_001_0133	阿難聞已重復悲淚五體投地長跪合掌而白佛言自我從佛發心出家恃佛威神常自思惟無勞我修將謂如來惠我三昧不知身心本不相代失我本心雖身出家心不入道譬如窮子捨父逃逝今日乃知雖有多聞若不修行與不聞等如人說食終不能飽
T0945_001_0134	世尊我等今者二障所纏良由不知寂常心性唯願如來哀愍窮露發妙明心開我道眼
T0945_001_0135	即時如來從胸卍字涌出寶光其光晃昱有百千色十方微塵普佛世界一時周遍遍灌十方所有寶剎諸如來頂旋至阿難及諸大眾
T0945_001_0136	告阿難言吾今為汝建大法幢亦令十方一切眾生獲妙微密性淨明心得清淨眼
T0945_001_0137	阿難汝先答我見光明拳此拳光明因何所有云何成拳汝將誰見
T0945_001_0138	阿難言由佛全體閻浮檀金赩如寶山清淨所生故有光明我實眼觀五輪指端屈握示人故有拳相
T0945_001_0139	佛告阿難如來今日實言告汝諸有智者要以譬喻而得開悟
T0945_001_0140	阿難譬如我拳若無我手不成我拳若無汝眼不成汝見
T0945_001_0141	以汝眼根例我拳理其義均不阿難言唯然世尊既無我眼不成我見以我眼根例如來拳事義相類
T0945_001_0142	佛告阿難汝言相類是義不然何以故如無手人拳畢竟滅彼無眼者非見全無
T0945_001_0143	所以者何汝試於途詢問盲人汝何所見彼諸盲人必來答汝我今眼前唯見黑暗更無他矚
T0945_001_0144	以是義觀前塵自暗見何虧損阿難言諸盲眼前唯覩黑暗云何成見
T0945_001_0145	佛告阿難諸盲無眼唯觀黑暗與有眼人處於暗室二黑有別
T0945_001_0146	為無有別如是世尊此暗中人與彼群盲二黑校量曾無有異阿難
T0945_001_0147	若無眼人全見前黑忽得眼光還於前塵見種種色名眼見者彼暗中人全見前黑忽獲燈光亦於前塵見種種色應名燈見
T0945_001_0148	若燈見者燈能有見自不名燈又則燈觀何關汝事
T0945_001_0149	是故當知燈能顯色如是見者是眼非燈眼能顯色如是見性是心非眼
T0945_001_0150	阿難雖復得聞是言與諸大眾口已默然心未開悟猶冀如來慈音宣示合掌清心佇佛悲誨
T0945_001_0151	爾時世尊舒兜羅綿網相光手開五輪指誨勅阿難及諸大眾我初成道於鹿園中為阿若多五比丘等及汝四眾言一切眾生不成菩提及阿羅漢皆由客塵煩惱所誤
T0945_001_0152	汝等當時因何開悟今成聖果時憍陳那起立白佛我今長老於大眾中獨得解名因悟客塵二字成果
T0945_001_0153	世尊譬如行客投寄旅亭或宿或食食宿事畢俶裝前途不遑安住若實主人自無攸往
T0945_001_0154	如是思惟不住名客住名主人以不住者名為客義
T0945_001_0155	又如新霽清暘昇天光入隙中發明空中諸有塵相塵質搖動虛空寂然
T0945_001_0156	如是思惟澄寂名空搖動名塵以搖動者名為塵義佛言如是
T0945_001_0157	即時如來於大眾中屈五輪指屈已復開開已又屈謂阿難言汝今何見
T0945_001_0158	阿難言我見如來百寶輪掌眾中開合佛告阿難汝見我手眾中開合為是我手有開有合
T0945_001_0159	為復汝見有開有合阿難言世尊寶手眾中開合我見如來手自開合非我見性自開自合
T0945_001_0160	佛言誰動誰靜阿難言佛手不住而我見性尚無有靜誰為無住佛言如是
T0945_001_0161	如來於是從輪掌中飛一寶光在阿難右即時阿難迴首右𥌊又放一光在阿難左阿難又則迴首左𥌊
T0945_001_0162	佛告阿難汝頭今日何因搖動阿難言我見如來出妙寶光來我左右故左右觀頭自搖動
T0945_001_0163	阿難汝𥌊佛光左右動頭為汝頭動為復見動世尊
T0945_001_0164	我頭自動而我見性尚無有止誰為搖動佛言如是
T0945_001_0165	於是如來普告大眾若復眾生以搖動者名之為塵以不住者名之為客汝觀阿難頭自動搖見無所動又汝觀我手自開合見無舒卷云何汝今以動為身以動為境從始洎終念念生滅遺失真性顛倒行事性心失真認物為己輪迴是中自取流轉
