T1799_001_0001	首楞嚴經疏序大佛頂密因了義首楞嚴經者乃竺乾之洪範法苑之寶典也
T1799_001_0002	昔能仁以出震五天獨尊三界假金輪而啟物現玉毫而應世
T1799_001_0003	觀四生之受苦也惠濟庶物愍群機之未悟也力垂善誘於是俯仰至理述宣微言闢大慈之門廓真如之海以為一切諸法唯依妄念而起一切眾生不出因緣而有乃知生死輪轉貪欲為本修證常樂禪慧為宗
T1799_001_0004	則斯經也可以辯識諸魔破滅七趣謂止及觀修圓教妙明之心發真歸源證上乘至極之說懿其般剌譯其義房相筆其文
T1799_001_0005	今江吳釋璿師學識兼高辯才無礙以是經典為時教於一代分妙理於十門功濟大千道傳不二瞪目合手以明妄毀相泯心以會宗
T1799_001_0006	信受則為世津梁開悟則入佛知見乃顯經以住疏因疏以明理故可以開前疑而決後滯披迷雲而覩惠日然後知色空無異同歸實際生佛靡殊不離方寸隨志抂外護慚無內
T1799_001_0007	學因獲覽閱輒述序引歸依法寶幸精究於真詮讚揚佛乘願普霑於勝果者已
T1799_001_0008	大宋天聖八年青龍庚午孟冬二十一日辛丑道齋東軒序
T1799_001_0009	譯經三藏朝散大夫試鴻臚卿光梵大師賜紫惟淨謹上書于中丞閣下近蒙以新製首楞嚴經疏序特賜寵示者
T1799_001_0010	鴻儒大士嘉讚寶乘淺學緇流叨窺法句身心適悅種智增明頂奉依歸不任慶幸
T1799_001_0011	竊以大佛頂如來密因修證了義諸菩薩萬行首楞嚴經者菩薩行門諸佛心印開有為即塵沙妙用歸無相即法界真源
T1799_001_0012	不有不空絕名相於言罤之外現因示果分階位於神化之中
T1799_001_0013	境不礙心惑不礙智七大之性大無所待八還之法還無所從
T1799_001_0014	所以了真如心息虛妄本起方便慧宣祕密言萬法以之圓融諸佛以之自在入不二之二諦悟不空之三空偉矣真宗不可思議
T1799_001_0015	聿有高士著述疏章煥決祕詮簡談佛旨恭惟中丞入佛知見解法因緣學佛修行袪拂有空之病宣法性相融明起滅之端
T1799_001_0016	為護法城作不請友高製序引恢闡教乘永代作程長冥示炬
T1799_001_0017	惟淨夙承道顧忝翫奇文佩戴恩私不任抃躍不宣惟淨頓首
T1799_001_0018	稽首我大師十方調御尊佛頂首楞嚴大覺如來藏圓明諸聖眾上首龍尊王常闢大慈門救攝眾生者
T1799_001_0019	願垂加護我顯說妙難思普共諸含靈速證真如海
T1799_001_0020	將釋此經十門分別一教起因緣二藏乘分攝三教義分齊四所被機宜五能詮體性六所詮宗趣七教迹前後八傳譯時年九通釋名題十別解文義
T1799_001_0021	初中二一總二別總者謂詶因酬請顯理度生一代教興皆由此矣
T1799_001_0022	若原佛本意唯為一大事因緣欲令眾生開示悟入佛之知見
T1799_001_0023	雖三車通許唯賜白牛但為一乘無三及二也別者有十故說此經
T1799_001_0024	一為克示真三昧故謂阿難遭難蓋無真定故請諸佛得成菩提
T1799_001_0025	妙奢摩他三摩禪那最初方便及佛告許云有三摩提名大佛頂
T1799_001_0026	首楞嚴王具足萬行十方如來一門超出妙莊嚴路至於再請
T1799_001_0027	責己將謂惠我偈讚希有等乃至如來諷歎名金剛王
T1799_001_0028	如幻三昧勅說圓通文殊揀顯指三世佛同此一門
T1799_001_0029	道場加行成就聖位立此經名破滅七趣辨識諸魔皆為此也
T1799_001_0030	二為廣破諸妄執故謂阿難執妄迷真匿王執常為斷七處徵詰
T1799_001_0031	三疑拒諍佛再語云若汝執悋分別覺觀為汝心等
T1799_001_0032	故約心見二門隨執廣破此之執相不離人法也三為開顯妙明心故
T1799_001_0033	謂阿難初請三昧佛先審問發心既陳愛見之源全迷真實之體
T1799_001_0034	遂云眾生無始生死相續皆由不知常住真心此真妙明即是菩提涅槃元清淨體
T1799_001_0035	故阿難自責不知寂常如來許可發妙明性先就心見二門
T1799_001_0036	乍徵乍顯後約三科七大分明顯會令於法法咸見性常
T1799_001_0037	俱遍俱融含攝無礙眾皆領悟自知心遍十方諸所有物皆即菩提妙體
T1799_001_0038	元明心遍含裹十虛身土虛空了無所得唯一本妙常住不滅
T1799_001_0039	洎滿慈疑於有相慶喜再責因緣佛隨開示令得知見矣
T1799_001_0040	四為決斷眾疑網故謂佛顯示真見阿難隨見疑生
T1799_001_0041	或縮斷離身因緣自爾和合非合執相疑性諸大遍圓滅妄生妄成真不真
T1799_001_0042	修無常因獲常住果疑網既眾佛隨斷之矣五為辨析修行門
T1799_001_0043	故謂佛廣示藏體慶喜深解現前舉喻天王賜與華屋
T1799_001_0044	雖知所賜將入無門已悉多聞不逮修習故請問云
T1799_001_0045	從何攝伏疇昔攀緣入佛知見佛舉二義決定以為發覺
T1799_001_0046	初心謂止及觀斯為要也初令以湛旋妄成不生滅
T1799_001_0047	次令審詳煩惱知根降伏一根既反餘根自旋諸妄銷亡
T1799_001_0048	不真何待六為分別邪正行故謂阿難已悟修行後代罔知邪正
T1799_001_0049	雖期正道多陷邪宗水灌漏巵若為取滿慶喜請云
T1799_001_0050	眾生去佛漸遠邪師說法至多欲令心入佛乘遠魔無退
T1799_001_0051	佛舉四種明誨諸聖同途戒根不虧定慧可據如其不切清禁禪慧洪深
T1799_001_0052	鬼屬魔民斯難逭免祈進却步誠可悲夫七為顯呪功能勝故
T1799_001_0053	謂慶喜難在登伽如來遣呪往救承力雖至密言闕聞
T1799_001_0054	況能潛護根門防閑宿習齋戒不稟而自備果證不遠而可得
T1799_001_0055	消難獲利自行化他因人果人靡不由此而辨其事也
T1799_001_0056	八為證入有階降故謂理絕修證事存階漸偏一則病空
T1799_001_0057	有圓通則融真俗故不損寂滅而建立諸位阿難知機為請
T1799_001_0058	如來就行開示始從漸次終乎極果於無生忍中立五十七位
T1799_001_0059	不斷而斷惑障必亡非證而證神用斯備豈同魔外都無位次耶
T1799_001_0060	文云是種種地皆以金剛觀察如幻十種深喻奢摩他中
T1799_001_0061	用諸如來毘婆舍那清淨修證漸次深入耳九為廣示諸魔境故
T1799_001_0062	謂修禪觀人靡不有初而鮮克有終者蓋不諳其魔境妄生取著
T1799_001_0063	不了唯心遂派諸道佛慈無緣不問自說觀中破陰
T1799_001_0064	每陰十種五十境界分析邪源末代修禪免為所惑
T1799_001_0065	十為究盡妄想源故謂五陰諸經皆說未聞五妄想成
T1799_001_0066	今明破一陰時出一妄想破則從麁至細起則自細現麁
T1799_001_0067	其之根源唯一識陰識陰無體但是圓常文云湛入合湛歸識邊際
T1799_001_0068	既知五陰咸是妄想五陰攝法何所不該論云一切諸法唯依妄念而有差別
T1799_001_0069	若離心念則無一切境界之相也由斯十意而說此經
T1799_001_0070	二藏乘分攝者謂三藏之中修多羅攝二藏之中菩薩藏攝若此攝彼則兼該二三
T1799_001_0071	持戒證果有小乘故徵難辨析最明顯故諸乘之中一乘所攝若此攝彼亦該諸乘
T1799_001_0072	十二分中契經方廣二分所攝攝彼如前三教義分齊者
T1799_001_0073	依賢首大師二義分別一約教詮法通局顯分齊謂以義分教
T1799_001_0074	教類有五一小乘教但說我空縱少說法空亦不明顯
T1799_001_0075	但依六識三毒建立染淨根本未盡法源故多諍論
T1799_001_0076	二大乘始教亦名分教但說諸法皆空未盡大乘法理故名為始
T1799_001_0077	但說一切法相有不成佛故名為分三大乘終教亦名實教
T1799_001_0078	說如來藏隨緣成阿梨耶識緣起無性一切皆如定性二乘無性闡提悉當成佛
T1799_001_0079	方盡大乘至極之說故名為終以稱實理故名為實
T1799_001_0080	四大乘頓教總不說法相唯辨真性亦無八識差別之相
T1799_001_0081	呵教勸離毀相泯心但一念不生即名為佛不依地位漸次故說為頓
T1799_001_0082	五一乘圓教所說唯是法界性海圓融緣起無礙相即相入帝網重重主伴無盡也
T1799_001_0083	若於五中顯此經分齊正唯終教兼於頓圓若將此經與五教互相攝者
T1799_001_0084	五唯後三攝此此總攝彼諸教二約法生起本末顯分齊
T1799_001_0085	依起信論明諸染法本末五重論中初唯一心為本源
T1799_001_0086	二依一心開二門一心真如門所謂心性不生不滅
T1799_001_0087	二心生滅門謂依如來藏與生滅合名阿梨耶識三依此識明二義
T1799_001_0088	一覺義謂心體離念等二不覺義謂不如實知真如法
T1799_001_0089	一不覺心動等四依後義生三細一依不覺故心動名業相
T1799_001_0090	二依動故能見名轉相三依見故境界妄現名現相
T1799_001_0091	五依最後生六麁一智相依境分別也即法執俱生
T1799_001_0092	二相續相依智起念不斷即法執分別三執取相心起著故
T1799_001_0093	即我執俱生四計名字相我執分別上四皆惑五起業相業也
T1799_001_0094	六業繫苦相報也若以諸宗就此五重顯分齊者謂人天唯齊業報
T1799_001_0095	小乘齊後四麁法相極於三細終頓圓通詮本末方窮
T1799_001_0096	初一心源初一心源即此經常住真心性淨明體經標此心為宗本故
T1799_001_0097	一切因果世界微塵因心成故二根本中說為無始
T1799_001_0098	菩提涅槃元明體故第一重約見約心或破或會至於備歷三科七大
T1799_001_0099	咸言妙真如性等即心真如門經喻瞪目合手眚見燈光性明圓故
T1799_001_0100	因明發性識精元明性一切心等即生滅門第二重滿慈致疑
T1799_001_0101	佛舉本覺明妙性覺必明妄為明覺覺非所明因明立所等
T1799_001_0102	即本覺不覺也了然自知發真歸元覺迷迷滅等即始覺也第三重
T1799_001_0103	三相四輪晦昧為空空晦暗中結暗為色等即三細第四重
T1799_001_0104	引起塵勞煩惱聚緣內搖趣外奔逸業果眾生二種相續等
T1799_001_0105	即後五麁第五重由是此經具詮本末學者備覽足見幽深
T1799_001_0106	四所被機宜者依圓覺疏略有二種初料揀後普收
T1799_001_0107	初謂樂著名相以文為解者繫滯行位高推聖境者情尚於空觸
T1799_001_0108	言賓無者自恃天真輕厭進習者固執先聞擔麻棄金者如上皆非其器反上即皆是器
T1799_001_0109	後普收一切眾生皆有佛性俱得聞之無不獲益謂宿種深者悟入淺者信解
T1799_001_0110	都無種者亦皆熏成圓頓種性如華嚴經食金剛喻
T1799_001_0111	若約五性正被菩薩性及不定性兼為餘性作遠因緣三聚之中為正定聚令增妙行為不定聚令修信心為邪定人作遠因緣也
T1799_001_0112	五能詮體性者略作四門一隨相門復二一聲名句文體體用假實二相資故二通攝所詮體若不詮義文非教故
T1799_001_0113	二唯識門前二不離識所變故然有本質影像之異
T1799_001_0114	三歸性門此識無體唯真如故四無礙門心境理事交徹相攝以一心法有二門故
T1799_001_0115	六所詮宗趣者即有通別初謂統論佛教因緣為宗以佛聖教自淺至深說一切法不出因緣二字
T1799_001_0116	若佛滅後賢聖弟子相承傳習通大小乘宗途有五如起信疏別明此經者
T1799_001_0117	又有總別總以心境空遍計如蛇鬼經云如虛空華本無所有
T1799_001_0118	又經云妄為色空及與聞見寂依他如影像等經云當處出生隨處滅盡等
T1799_001_0119	藏性圓滿由空寂故圓滿成實經云此見及緣元是菩提妙淨明體等
T1799_001_0120	凡聖平等為宗下云迷悟死生了不可得又聖凡無二路
T1799_001_0121	又生死涅槃皆即狂勞等令修行者忘情由悟宗故下云即汝心中狂性自歇旋流無妄等佛由情忘故經云歇即菩提即同如來等
T1799_001_0122	觀行速成文云方便易成就為趣又以前趣為宗令惑業消滅三緣斷故三因不生
T1799_001_0123	永絕輪迴若得妙發三摩提者則妙常寂有無二無無二亦滅
T1799_001_0124	起大神用不須天眼自然觀見等安樂身心快然獲大安隱自在一為無量小中現大等為趣別有五對一教義二事理三境行四行寂五寂用
T1799_001_0125	皆初宗後趣此五亦是從前起後漸漸相由也若以要言之不出解行修證
T1799_001_0126	初解如來藏為宗行首楞嚴為趣謂佛許示真修却約心見徵解故次修此真定為宗證彼藏體為趣
T1799_001_0127	故下請云雖獲大宅要因門入等七教迹前後者佛說此經非謂一時頓說說必前後
T1799_001_0128	集者約類總為一部謂佛初說匿王在座敘外致疑破彼斷見後至阿難疑問七趣舉瑠璃王誅釋種姓善星比丘妄說法空二俱生身陷入地獄瑠璃豈非匿王之子
T1799_001_0129	王死為嗣方誅瞿曇族姓豈有事之未形而預致問耶
T1799_001_0130	故知此經非一時說若以文義往定即法華後涅槃前也
T1799_001_0131	經文明指耶輸受記持地證經以義往推序歎聲聞非約小行應身無量度脫眾生法華已前無此歎故
T1799_001_0132	聲聞入實法華已前亦無顯露今經有故各說圓通
T1799_001_0133	諸小乘者皆敘本時或述今遇盡證圓妙法華前無應知在後
T1799_001_0134	然又不唱入滅之期定涅槃前二經同部此經居中俱醍醐味無所疑也
T1799_001_0135	八傳譯時年下云大唐神龍元年乙巳歲五月二十三日中天竺沙門般剌蜜帝於廣州制止道場譯
T1799_001_0136	先是三藏將梵本汎海達廣州制止寺遇宰相房融知南銓聞有此經遂請對譯房融筆受
T1799_001_0137	烏長國沙門彌伽釋迦譯語翻經纔竟三藏被本國來取奉王嚴制先不許出三藏潛來邊境被責為解此難遂即去迴房融入奏
T1799_001_0138	又遇中宗初嗣未暇宣布目錄闕書時禪學者因內道場得本傳寫好而祕之遂流此地
T1799_001_0139	大通在內親遇奏經又寫隨身歸荊州度門寺有魏北舘陶沙門惠振搜訪靈迹常慕此經於度門寺遂遇此本初得科判又據開元中沙門智昇撰釋教目錄二十卷
T1799_001_0140	其第九云大佛頂首楞嚴經十卷大唐沙門懷迪於廣州譯迪循州人住羅浮山南樓寺久習經論備諳五梵因遊廣府遂遇梵僧未詳其名對文共譯勒成十卷經之題目紙數文句與今融本竝不差異
T1799_001_0141	迪筆受經旨緝綴文理等今詳二經譯人雖別譯本是同或恐迪因證義各據流行故今目錄書寫有異
T1799_001_0142	不爾豈無一處差別譯主名字何得未詳耶二本既同今解融本九通釋名題者
T1799_001_0143	大佛頂如來密因修證了義諸菩薩萬行首楞嚴經經有五名題目三號者謂該教行人理因果顯密悉具足故
T1799_001_0144	先略配者上之三字是總即一經法體總含教理行果教行明指理果
T1799_001_0145	義含明指者文云有三摩提名大佛頂此指行也又云雖蒙如來佛頂神呪又云亦說此呪名如來頂此指教也
T1799_001_0146	教有顯密顯了宣示令悟修無妄即前後諸文祕密受持令障盡功著即是呪辭義
T1799_001_0147	含者寂照含空故名為大性覺妙明等故名為佛此顯理也
T1799_001_0148	我以不滅不生合如來藏周遍法界等故名大明極即如來等故名佛
T1799_001_0149	此顯果也頂者至極無上之義也若以此三字全約理說藏體周遍無不含容
T1799_001_0150	曰大即體大靈照不昧離諸妄想曰佛佛有二義一自性顯照義即相大二隨緣現益義即用大
T1799_001_0151	此大及佛是至尊至極無上無過諸佛所師之法故名為頂
T1799_001_0152	三大之義不離一心故名一心為大佛頂如來下別顯勝能
T1799_001_0153	初八字約果人自行修證說教利他以別顯即十方如來依此法門修因證果顯了宣說究竟利他也
T1799_001_0154	諸菩薩下八字約因人修習具足自他諸行以別顯菩薩行門自利利他廣多無量此之真定咸具足故
T1799_001_0155	文殊歎云此是微塵佛一路涅槃門等次廣釋者大者當體得名常遍為義
T1799_001_0156	當體者不同法相宗棟小名大大外有小可揀猶是分限豈為至大
T1799_001_0157	今以藏體性無邊涯絕諸分量強名為大常遍者常則竪窮三世遍則橫該十方
T1799_001_0158	竪者過去無始未來無終無有一法先之唯此先於諸法故名大也
T1799_001_0159	涅槃云所言大者名之為常橫者十方窮之無有涯畔
T1799_001_0160	涅槃又云所言大者其性廣博今經常遍廣有其文仍具三義如下可見佛頂者究竟覺也覺有二義一本二始
T1799_001_0161	本謂藏體靈鑒無昧絕諸妄想具足無量性功德故起信云所言覺義者謂心體離念
T1799_001_0162	離念相者等虛空界無所不遍法界一相即是如來平等法身依此法身說名本覺
T1799_001_0163	始覺義者依本覺故而有不覺依不覺故而有始覺
T1799_001_0164	始覺是用本覺是體用合體時始本不二名究竟覺
T1799_001_0165	究竟覺者即前藏性顯現時也無上最極名之為頂此約果位以顯法體名佛頂也
T1799_001_0166	若約現事即今佛頂放光化佛所說教行是故教行俱號佛頂也
T1799_001_0167	如來者如謂本覺來謂始覺始本合故名為如來此指一佛即該諸佛
T1799_001_0168	下說教行俱約諸佛以顯同故密因者有二一教二行
T1799_001_0169	教者下說心呪是佛密語唯佛與佛乃能知之不通他解但信而受之思而持之滅障成德也
T1799_001_0170	行者以此真定具空假中即是一心非縱橫竝別不可思議具足萬行三世諸佛同此法門此行成時名三祕藏是故稱密
T1799_001_0171	修謂行因證謂克果地前地上緣真二種俱名為修
T1799_001_0172	初地妙覺分滿二果同名為證所修所證俱大佛頂此自行也
T1799_001_0173	如觀音圓通了義者說教化他詮表義理無有覆相窮理盡性稱實談故
T1799_001_0174	下文云宣勝義中真勝義性令汝會中定性聲聞皆獲一乘寂滅場地非有餘說故名了義
T1799_001_0175	諸菩薩萬行者三世因人各修其行自利利他有無量義今舉大數故名萬也
T1799_001_0176	此之三昧具斯多義故下文云有三摩提名大佛頂首楞嚴王具足萬行等
T1799_001_0177	首楞嚴者梵語也涅槃云首楞者名一切事竟嚴者名堅即一切事究竟堅固也
T1799_001_0178	得此三昧觀法如幻於法自在能破最後微細無明能獲二種殊勝之力
T1799_001_0179	現身說法無礙自在故下經中名為如幻金剛王佛母妙蓮華等
T1799_001_0180	此三昧以無分別智寂用為體以一切法皆同智性窮盡法界更無遺餘名一切事
T1799_001_0181	究竟一切事言無離染淨此智現時染淨都盡一法不立
T1799_001_0182	又染法究竟盡淨用究竟顯如下文云我以不滅不生合如來藏而如來藏唯妙覺明圓照法界是故一為無量等
T1799_001_0183	又云塵垢應念消成圓明淨妙等既觀如幻不為物壞能破無明故名堅固
T1799_001_0184	經者訓法訓常是貫是攝謂依此言說詮顯性相令物生解故稱為法
T1799_001_0185	一切諸佛皆同此說故名為常能令義理無有散失名之為貫以此化生令不顛墜稱之為攝
T1799_001_0186	若約所詮如來藏體說名經者亦具四義謂此心性諸佛所師可軌可則故名為法不生不滅無有變異故名為常
T1799_001_0187	上聖下凡情與非情無不同此故說為貫具諸功德遍含染淨故稱為攝心性既爾一切法亦然
T1799_001_0188	故下文云五陰六入生滅去來本如來藏故一切法任運有四義悉名為經
T1799_001_0189	一名中印度那爛陀大道場經於灌頂部錄出別行此別目也
T1799_001_0190	印度月名具云印特伽此云月邦以此大國形諸小國如星中月彼有五印此當中也即一境之都名
T1799_001_0191	此境之中有多國別最尊大者號摩竭提此云大體以總攝故或云不害皆義翻也
T1799_001_0192	那爛陀此云施無厭即龍名也西域記云菴沒羅國有池池中有龍名施無厭
T1799_001_0193	寺近彼池故以標號大道場者沙門體心修道之地也
T1799_001_0194	佛滅度後六帝緝興遐疎紺宇園林普合都建一門主客萬僧住持增峻印度名寺莫先於此故名曰大
T1799_001_0195	灌頂部者彼有五部此當其一毘盧為主既標部處尋檢可憑無謂近翻疑非正說
T1799_001_0196	大唐神龍元年龍集乙巳五月巳卯朔二十三日辛丑長安三年則天罷政中宗嗣位是歲改為神龍元年
T1799_001_0197	龍集者龍星亦曰歲星歲行一次也集居也乙巳即所舍之次朔蘇也月死復蘇蘇生也
T1799_001_0198	中天竺沙門般剌蜜帝於廣州制止道場譯天竺亦云乾竺乾豆身毒印度等
T1799_001_0199	沙門云勤息取生善滅惡之稱般剌蜜帝此云到彼岸
T1799_001_0200	譯者其有才智通四方語名曰象胥之學四方各有其名今取北方掌語者也
T1799_001_0201	菩薩戒弟子前正諫大夫同中書門下平章事清河房融筆授雖為宰官而受大乘戒者
T1799_001_0202	經云欲受國王位時乃至百官受位時應先受菩薩戒一切鬼神救護王身百官之身也資於師長以父兄之道事之故云弟子
T1799_001_0203	正諫者今之諫議也舉賢達能大扶進人故曰大夫
T1799_001_0204	中書門下二省之名平和章明國政之事曰平章事筆授或云筆受謂以此方文體筆其所授梵本緝綴潤色令順物情不失正理也
T1799_001_0205	烏長國沙門彌伽釋迦譯語國名未詳彌伽釋迦此云能降伏
T1799_001_0206	翻梵為華故云譯語其中證義應有別錄餘如翻譯時年中說此下第十別解文義
T1799_001_0207	准常三分謂序正流通序中二證信發起證信之立由阿難問佛令置之意為斷疑息諍及異邪故
T1799_001_0208	然此雖具六種成就今均廣略總分為二初說經時處二引眾同聞
T1799_001_0209	今初也如是若兼我聞合釋即指法之辭也如是之法我從佛聞
T1799_001_0210	佛地論云謂結集時眾共請言如汝所聞當如是說
T1799_001_0211	傳法菩薩便許可言如是當說如我所聞離釋如是者信成就也
T1799_001_0212	智度論云佛法大海信為能入智為能度信者言是事如是不信者言是事不如是
T1799_001_0213	肇公亦云信順之辭也信則所言之理順順則師資之道成故萬行中以信為首故云如是
T1799_001_0214	又契理契機曰如永離過非曰是如理而說如理而信故言如是
T1799_001_0215	若約今經如來藏心體性不動曰如真實義故曰是
T1799_001_0216	又一切諸法本無生滅皆如來藏故名為如離一切相即一切法故稱為是
T1799_001_0217	更有餘義繁而不論我聞聞成就也我即阿難自指五蘊假者然一切法佛說無我
T1799_001_0218	今稱我者我有四種一凡夫遍計二外道宗計三諸聖隨世假立賓主四法身真我經指後二非邪慢心而有所說故無過矣
T1799_001_0219	聞謂耳根發識聽受雖因耳處廢別從總故稱我聞
T1799_001_0220	無相宗說我既無我聞亦無聞從緣生故不壞假名即不聞聞也
T1799_001_0221	若約法性此經旨趣傳法菩薩以我無我不二之真我根境非一異之妙耳聞真俗無礙之法門
T1799_001_0222	一時時成就也師資合會說聽究竟總言一時一者揀異餘時
T1799_001_0223	時者隨世假立如來說經有無量時不能別舉一言略周但言一時
T1799_001_0224	涅槃經云一時在恒河岸等又諸方時分延促不定故但言一時
T1799_001_0225	若約法義釋者即說聽之時心境泯理智融凡聖如本始會此諸二法皆一之時
T1799_001_0226	佛主成就也具云佛陀此云覺者謂覺了真妄性相之者即究竟覺也
T1799_001_0227	論云以覺心源故名究竟覺未覺心源故非究竟覺
T1799_001_0228	然具三義一自覺覺知自心本無生滅二覺他覺一切法無不是如三覺滿二覺理圓稱之為滿
T1799_001_0229	佛地論中具有十義謂具一切智一切種智出煩惱障及所知障覺了一切諸法性相能自開覺亦能開覺一切有情如睡夢覺如蓮華開故稱為佛
T1799_001_0230	在室羅筏城祇桓精舍處成就也處有二種一所化處即伐城二所住處即祇園具云
T1799_001_0231	室羅伐悉底此云豐德或云聞物或云好道此乃城名非是國號以其城中多財物好欲境饒多聞豐解脫道德名稱五天共聞故
T1799_001_0232	或云聞者城昔有老仙於此修道後有少仙從其受學厥號聞者老仙歿後少仙於此建城而住故以名焉
T1799_001_0233	國都號為憍薩羅但以就勝易彰故舉城號祇桓者具云祇陀或云逝
T1799_001_0234	多制多此云戰勝即太子名林主是彼故云勝林桓即林也
T1799_001_0235	精舍者即沙門精行所舍處也謂須達買園置舍太子捨樹造門二人共搆以延僧佛
T1799_001_0236	二引眾同聞者同聞之眾匪唯三乘亦該諸趣下具天龍八部王臣菩薩發起序中今文但有二類蓋譯之巧略也
T1799_001_0237	文二一聲聞二緣覺初文三一標類舉數與大比丘眾標類也
T1799_001_0238	與者并兼共及也佛與阿難及大比丘等證非虛謬
T1799_001_0239	梵云摩訶此具三義謂大多勝也器量尊重為天王大人之所恭敬故云大
T1799_001_0240	遍知內外經書故言多勝出九十五種外道故言勝比丘名含三義乞士怖魔破惡
T1799_001_0241	謂出家者上於諸佛求法以內資令慧命增長下於檀越離邪正命乞食以外資令色身無損故云乞士
T1799_001_0242	又出家者最初發出家心或菩提心或至成道皆令魔怖失人眾故名為怖魔
T1799_001_0243	又能破斷身口七支九十八使業煩惱故稱為破惡
T1799_001_0244	四人已上乃至無量能作說恣羯磨法故名為眾矣千二百五十人俱舉數也
T1799_001_0245	佛初成道先度陳如等五人次度三迦葉兄弟兼徒總一千
T1799_001_0246	次度舍利弗目連各兼徒一百次度耶舍長者等五十人經舉大數故減五人
T1799_001_0247	此眾先竝事外勤苦累劫一無所證纔遇見佛便得上果感佛恩深常隨佛化為常隨眾也
T1799_001_0248	二總嘆行德皆是無漏大阿羅漢總指也漏有三種皆斷盡故
T1799_001_0249	阿羅漢名含三義故翻為應應已永害煩惱賊故應不受分段生故應受人天妙供養故
T1799_001_0250	此皆無疑故名為大已下別嘆佛子住持善超諸有從佛口生從法化生得佛法分堪紹佛種故云佛子安住覺性
T1799_001_0251	三德祕藏任持萬善功德不失故云住持諸有者二十五有皆得二十五種三昧不為界繫故云善超
T1799_001_0252	此嘆自利已下嘆利他能於國土成就威儀無剎不現故云能於國土有威可畏有儀可則行住坐臥皆成軌範
T1799_001_0253	可為標准故云成就等淨名所謂不起滅定現諸威儀也此儀止可觀也從佛轉輪妙堪遺囑智堪遺付也
T1799_001_0254	常隨從佛轉大法輪法有摧輾業煩惱義喻之若輪自既摧破惑障亦能轉教令他破惑於一法中作無量說一一逗機一一稱性以善巧方便令其得入如來知見妙好堪任護付法藏令燈燈相然明明不絕囑法令傳囑生令度總名遺囑也
T1799_001_0255	嚴淨毘尼弘範三界戒可遵依也毘尼云律律法也斷割重輕開遮持犯非法不定弘大也範法也
T1799_001_0256	既嚴持清禁身心弗違大能軌則世間真是法中綱紀也應身無量度脫眾生定能現化也
T1799_001_0257	住首楞嚴化復作化普現色身隨十界機宜何身相現而說法令彼度苦解脫業惑得自在故
T1799_001_0258	法華所謂內祕外現從法身地隨緣俯應如一月不降百水不升慈善根力法爾如是
T1799_001_0259	若非發迹之後無如是歎醍醐味教於斯現矣拔濟未來越諸塵累結悲化無盡也
T1799_001_0260	拔令脫苦濟使得樂佛滅度後故曰未來煩惱與業染污繫縛喻之塵累皆令清淨自在無礙故稱越也
T1799_001_0261	三列眾上首其名曰大智舍利弗具云奢利弗怛囉此云鶖子
T1799_001_0262	其人母眼黑白分明轉動流利從彼所生連母為號亦云身子是佛右面弟子慧解過人故云大智
T1799_001_0263	增一云我佛法中智慧無雙決了諸疑者舍利弗第一摩訶目犍連具云摩訶沒特伽羅此云大采菽氏
T1799_001_0264	又云胡豆即尊者母姓上古仙人所嗜因以命族左面弟子神通無過下經云我遊十方得無罣礙神通發明推為無上
T1799_001_0265	摩訶拘絺羅此云大膝舍利弗舅當論勝姊姊懷身子論則不勝知孕智人寄辨母口何況出胎
T1799_001_0266	遂往南天學十八經人笑之曰累世難通一生非冀聞而立誓學不休止無暇剪爪號長爪梵志
T1799_001_0267	學畢還家知甥為佛弟子起大憍慢往佛所奪佛令立論因即義墮負愧低頭得法眼淨成阿羅漢獲四辨才觸難能答南方天王常隨侍彼也
T1799_001_0268	富樓那彌多羅尼子富樓那父名此云滿父是滿江禱天求得正值江滿又願獲滿夢滿器寶入於母懷從此有孕
T1799_001_0269	由此多義得有此稱彌多羅尼母名此翻為慈亦云知識
T1799_001_0270	其母慈行仍誦事陀知識品故尼女聲也是彼所生連父母召云滿慈子此於如來說法人中最為第一
T1799_001_0271	下經云我曠劫來辯才無礙宣說苦空深達實相河沙如來祕密法門我於眾中微妙開示得無所畏等
T1799_001_0272	須菩提此云空生或云善吉善現等生時家中庫藏器皿皆空故
T1799_001_0273	相者謂言兒必善吉此善吉相現於器故從是得名
T1799_001_0274	於大眾中解空第一入無諍定喜說空法所修行業以空為本
T1799_001_0275	如下經云我曠劫來心得無礙初在母胎即知空寂如是乃至十方成空亦令眾生證得空性蒙如來發性覺真空空性圓明得阿羅漢
T1799_001_0276	優波尼沙陀等而為上首此云近少義翻塵性觀塵性空而得道故
T1799_001_0277	微塵即是色近少分隣近虛空是色邊際故名塵性為近少也
T1799_001_0278	如下經云我悟色性以從不淨白骨微塵歸於虛空空色二無成無學道如來印我名尼沙陀
T1799_001_0279	更有餘人經不具載故云等也即三迦葉輩此皆頭角為眾知識綱領佛法各有弟子故云上首也
T1799_001_0280	二緣覺眾復有無量辟支無學并其初心同來佛所具云辟支迦羅此云緣覺以觀十二因緣而覺悟故此是部行非同麟喻
T1799_001_0281	然不預嘆德列名者以厭喧樂靜不為眾所知識故主伴咸集故云并其初心遇佛迴向必證大果故下經云有學二乘及諸一切新發心菩薩等皆獲本心遠塵離垢得法眼淨
T1799_001_0282	通序竟二別序者諸經不同發起各別或放光微笑乞食入禪自唱位號勸人令問等
T1799_001_0283	今經由夏滿眾集主臣請齋慶喜外歸無供循乞因遭婬室邪術所加自無定慧不能降伏
T1799_001_0284	由是外假祕密攝護令歸意顯生死輪迴莫過淫愛超證聖位豈逾定慧
T1799_001_0285	定慧內具祕密外資塵颺順風有何艱險文有四一夏制圓成眾求密義
T1799_001_0286	屬諸比丘休夏自恣屬值遇會也聖禁三月滿在此日故云休夏也
T1799_001_0287	自迷所犯恣任僧舉當悔清淨故云自恣制限恣法如律所明
T1799_001_0288	十方菩薩諮決心疑欽奉慈嚴將求密義具云菩提薩埵此云覺有情
T1799_001_0289	此有三釋一菩提所求果薩埵所度生二菩提所求果薩埵能求人三菩提覺悟智薩埵情慮識總約悲智能所真妄以立名也
T1799_001_0290	此等安居非止一處故云十方限內修行莫盡通達從師指授夏滿方遂故云諮決心疑
T1799_001_0291	恭敬遵承故曰欽奉恩念威重故曰慈嚴將求密義者意請宣說如來密因修證了義之法門也
T1799_001_0292	二師資感應教演真乘即時如來敷座宴安非禪不慧故先入定為後軌也
T1799_001_0293	即敷尼師壇靜然安坐如金剛法華皆先入定後方始說常法爾也
T1799_001_0294	為諸會中宣示深奧前求密義今宣深奧隨其所問皆與說示
T1799_001_0295	如法華先說無量義經以為一乘之本今此會中亦復如是必有經目隱而不言也法筵清眾得求曾有
T1799_001_0296	教主既非生滅心行說實相法能聽之眾亦無一法可為領受稱實說聽無有垢染故云清眾斯為究竟無上法會故未曾有
T1799_001_0297	迦陵仙音遍十方界佛聲和雅眾所愛樂聽之無厭如迦陵頻伽在於㲉鳴勝餘鳥故堪喻佛聲此鳥非常故云仙也
T1799_001_0298	遍十方界者顯其圓義如來梵音於諸相中最為勝故如別處說恒沙菩薩來聚道場文殊師利而為上首
T1799_001_0299	正云曼殊室利此云妙吉祥或妙德下文將神呪揀圓通與奪眾心無私不伏智德之尊故標上首
T1799_001_0300	前文十方菩薩咨決心疑今此復云恒沙來聚者或因結上首重指前文或因前說法聲遍十方
T1799_001_0301	後始來集二義無在三王臣請供主伴分臨時波斯匿王為其父王諱日營齋請佛宮掖自迎如來廣設珍羞無上妙味兼復親延
T1799_001_0302	諸大菩薩具云鉢羅斯那恃多此云勝君先王崩日忌諱之晨故云諱日即自恣後之一日也
T1799_001_0303	諱忌也以忌舉吉事諱避其名宮掖內庭也后妃居所在天子左右如肘腋耳王之宮禁策掖者所居故
T1799_001_0304	城中復有長者居士同時飯僧佇佛來應佛勅文殊分領菩薩及阿羅漢應諸齋主十德具足三品居財故云長者居士
T1799_001_0305	又守道自怡寡欲蘊德故曰居士佛為化主王請須臨臣為輔佐餘聖可赴
T1799_001_0306	四慶喜無齋入城循乞二一歸園無請唯有阿難先受別請遠遊未還不遑僧次
T1799_001_0307	阿難此云歡喜佛初出家淨飯憂惱聞子成道王大忻然復有斛飯奏云生兒舉國大喜因立斯號
T1799_001_0308	又彼端正或語或默行住坐臥進止動轉見者咸喜故云歡喜
T1799_001_0309	先受別請者涅槃經說不受別請乃不隨佛受別請耳或因他事而非齋也遑假也
T1799_001_0310	既無上座及阿闍梨途中獨歸其日無供同輩上下曰上座
T1799_001_0311	阿闍梨此云軌範謂與眾中作軌範故二入國循求三一平等行乞二一正行平等以循乞
T1799_001_0312	即時阿難執持應器於所遊城次第循乞當日初分乞食易得故云即時
T1799_001_0313	鉢多羅此云應量器色與體量皆應法度也無問淨穢故云次第順於軌則故云循乞
T1799_001_0314	乞食十利如寶雨經說心中初求最後檀越以為齋主無問淨穢剎利尊姓及旃陀羅方行等慈不擇微賤發意圓成一切眾生無量功德
T1799_001_0315	檀越此云施者阿難乞食意祈末後來請僧者我當赴彼故曰齋主
T1799_001_0316	淨穢即剎利旃陀也剎帝利此云田主即王種也故云尊姓
T1799_001_0317	旃陀羅此云殺者即魁膾婬酒家也方法也軌則如來行平等慈不取貴擇賤俾施者見者得福無量
T1799_001_0318	二仰效無遮以除謗阿難已知如來世尊訶須菩提及大迦葉為阿羅漢心不均平欽仰如來開闡無遮度諸疑謗
T1799_001_0319	迦葉波此云飲光氏上古元祖是仙身有光明吞蔽燈光人皆異之曰飲光仙因立族姓尊者頭陀上行第一故云大也
T1799_001_0320	不均平者善現捨貧從富迦葉捨富從貧皆為淨名所訶今言如來者就其印可功歸佛也
T1799_001_0321	然佛常乞食無遮間者由五義故一由內證平等理外不見貧富相二心離貪慢慈無偏利三表威德不懼惡象沽酒婬女家四息凡夫猜嫌五破二乘分別故得仰效行平等耳
T1799_001_0322	度疑謗者即息凡夫猜嫌也經彼城隍徐步郭門嚴整威儀肅恭齋法
T1799_001_0323	城之濠塹曰隍齋莊齊整不失威儀安靜恭謹足成令則
T1799_001_0324	以斯行乞物無不從仰効尊儀故云齋法也二示遇惡緣爾時阿難因乞食次經歷婬室遭大幻術
T1799_001_0325	摩登伽女以娑毘迦羅先梵天呪攝入婬席婬躬撫摩將毀戒體爾時此時也
T1799_001_0326	摩登伽義翻本姓下經云性比丘尼是也婆毘迦羅亦云劫毘羅此言金頭或云黃髮食米齊外道也
T1799_001_0327	師事梵天而得此呪呪是梵天先說外道施行世人諷習以為幻術
T1799_001_0328	將毀戒體者別解脫戒白四所發形願業體體即無作從作戒生是第三聚非色非心為戒所依持之則肥犯之則羸故云戒體
T1799_001_0329	阿難無心遭逼入舍欲犯未犯故云將毀若據下云八萬行中只毀一戒心清淨故尚未淪溺應知阿難不毀吉羅緣起如別
T1799_001_0330	三佛垂哀救三一齋畢歸園如來知彼婬術所加齋畢旋歸王及大臣長者居士俱來隨佛願聞法要如來知者知即是見也
T1799_001_0331	謂以生死智明不二天眼見也如來常儀受請齋了皆為說法今日速歸知佛必有所為故隨而來願聞法要
T1799_001_0332	然大眾根熟妙悟是時不有因緣無由發起故託慶喜婬逼摩登愛纏俾知生死輪迴貪欲為本修證常樂禪慧是基
T1799_001_0333	故下文中天龍八部有學二乘及諸一切新發心菩薩其數凡有十恒河沙聞是法已皆得本心遠塵離垢獲法眼淨
T1799_001_0334	性比丘尼成阿羅漢無量眾生發無上道心等是知機應相扣啐啄同時形對像現故無差濫
T1799_001_0335	二放光說呪于時世尊頂放百寶無畏光明光中出生千葉寶蓮有佛化身結跏趺坐宣說神呪歸園既畢主伴咸臻於此之際故曰于時
T1799_001_0336	佛頂體也寂無相故光明相也具性德故蓮華用也成萬行故化佛果也理智行三所成就故
T1799_001_0337	宣神呪者自果既圓說利他故又釋迦顯果海無說頂光蓮現表大定智悲三法冥熏而起大用故現化佛說神呪也
T1799_001_0338	三遣呪往救勅文殊師利將呪往護惡呪銷滅提獎阿難及摩登伽歸來佛所提携獎勸也
T1799_001_0339	文殊顯傳佛旨密護阿難先令登伽見佛離欲聞法增道意顯呪力不可思議也
T1799_001_0340	如下文云彼尚婬女無心修行神力冥資速證無學何況汝等在會聲聞求最上乘決定成佛等序分竟
T1799_001_0341	次下正宗分由阿難正請如來正說解行圓滿不偏不邪當機得益也文三一阿難悲恨請修三昧
T1799_001_0342	阿難見佛頂禮悲泣恨無始來一向多聞未全道力多聞習定止觀雙修
T1799_001_0343	若但偏攻豈全道力故涅槃云先以定動後以慧拔
T1799_001_0344	定如縛賊慧如殺賊定慧雙運目足更資到清涼池保無留難
T1799_001_0345	佛與阿難空王佛時同發大心為樂多聞匪勤修習
T1799_001_0346	佛今成道我始入流仍值惡緣不能免脫良由偏失誠可悲夫
T1799_001_0347	故下文云汝聞微塵佛一切祕密門欲漏不先除畜聞成過誤
T1799_001_0348	殷勤啟請十方如來得成菩提妙奢摩他三摩禪那最初方便如來極證人也
T1799_001_0349	菩提極證法也人法雙舉者簡所請行非眇劣耳奢摩他云止三摩提云觀禪那云靜慮
T1799_001_0350	釋其相者如圓覺經此三種義只在一心非三而三不一而一舉一即具故稱為妙即天台一心三觀也
T1799_001_0351	此觀若成即證涅槃三德名祕密藏故舉十方如來得成菩提等
T1799_001_0352	最初方便者然方便多種今問成佛妙行復云最初者意請成妙行之方便也
T1799_001_0353	淺深雖異俱方便爾如圓覺經方便隨順圓攝所歸即有三種此指妙行即方便也
T1799_001_0354	如下經文佛問圓通從何方便入三摩地即指入妙行之方便也
T1799_001_0355	今文請即通問下文答則別說如下文云有大佛頂首楞嚴等即許說成道妙行也
T1799_001_0356	復先徵詰發心推逐妄執破群疑顯藏性令信解不謬
T1799_001_0357	阿難因此了悟發菩提心等此即信解真正成本起因
T1799_001_0358	若無此因縱歷多劫修諸行門皆成邪僻猶如煮沙欲成嘉饌終不能得
T1799_001_0359	故圓覺中示三觀顯諸輪一一皆云悟淨圓覺此經亦爾從初至第四卷半已來則總明信解真正為最初方便也
T1799_001_0360	信解雖正明識藏心多聞無功不逮修習如得大宅罔知入門故請修行從何攝伏
T1799_001_0361	佛即具辨止觀為正修法止觀成處名真三昧入此行時須有方便方便之法不離根門入一無妄餘皆清淨故問二十五聖
T1799_001_0362	復勅文殊令揀此即以根門順機為最初方便如下文云我今欲令阿難開悟二十五聖誰當其根
T1799_001_0363	何方便門得易成就此則的取從聞思修為初方便
T1799_001_0364	最初之義先解後行無出於斯或可最初是無上第一之義即指真定為方便耳如別有說吾弗知也二同時大眾俱欲欽聞
T1799_001_0365	於時復有恒沙菩薩及諸十方大阿羅漢辟支佛等俱願樂聞如渴思冷水如飢思飲食如病思良藥如眾蜂依蜜我等亦如是願聞甘露法
T1799_001_0366	退坐默然承受聖旨大眾欲聞假其請主三乘賢聖八部王臣潔已虛心收視返聽而寂默也
T1799_001_0367	智論偈云聽者端視如渴飲一心入於語義中踊躍聞法心悲喜如是之人可為說
T1799_001_0368	斯受聖旨豈令不然此下如來乘機廣為開演古人科判各是一途春蘭秋菊互檀其美振公八段資中顯稱
T1799_001_0369	今詳經文復有理在文中前後兩度說經初從此去至標經名是酬問正說分次從說是語已下至不戀三界為請益
T1799_001_0370	再陳分初有四段一開妙解二示妙行三顯妙位四立妙名
T1799_001_0371	此四即八段中前五科開合之異也次再陳中有二一辨趣生差別二示禪境差別
T1799_001_0372	即八中後三段也然開判之設各隨其人吾今從古依振公判略沒第八但取七名
T1799_001_0373	今初顯如來藏心二一破阿難認妄迷真顯如來藏二一正約心見以破顯五一審其初心二一問發心之始
T1799_001_0374	佛告阿難汝我同氣情均天倫慶喜是佛堂弟祖父相傳亦名同氣或可但是兄弟同一氣類也
T1799_001_0375	兄弟之序上下相次恩愛相屬蓋自然而然非使之然也故曰均天倫倫理均等也
T1799_001_0376	當初發心於我法中見何勝相頓捨世間深恩愛父母妻子
T1799_001_0377	是恩愛之深者世人以捨麁重恩愛為其至道而不知修行見愛尚是妄心故審問之
T1799_001_0378	後方推破二答捨愛之緣阿難白佛我見如來三十二相勝妙殊絕形體映徹猶如瑠璃
T1799_001_0379	如來大相有三十二謂足下安平至頂成肉髻小相有八十種謂無見頂至手足有德相從大相海流出小相故名為好
T1799_001_0380	釋梵輪王亦有大相然無其好暗昧不明不名勝妙殊絕形狀體質清淨無垢喻瑠璃也
T1799_001_0381	常自思惟此相非是欲愛所生從戒定慧所成就故故非欲愛
T1799_001_0382	何以故欲氣麁濁腥臊交遘膿血雜亂欲愛之生純是不淨
T1799_001_0383	大集經中具說受生皆由父母與己識情互生愛欲由是託彼赤白二滴為識所依一處和合名歌羅邏
T1799_001_0384	而漸增長至於出胎五穀長養雖成人相如革囊盛糞故云膿血雜亂
T1799_001_0385	不能發生勝淨妙明紫金光聚閻浮檀金展轉比至迦葉身金猶如聚墨
T1799_001_0386	若比佛身迦葉如墨欲愛所招終非如此是以渴仰從佛剃落勝相妙絕知非愛生思渴瞻仰故求捨愛
T1799_001_0387	願從佛化俾易妙身斯不知以愛捨愛轉增妄矣二彰其妄夫二一總彰淪溺佛言善哉
T1799_001_0388	阿難汝等當知一切眾生從無始來生死相續久成積苦也
T1799_001_0389	二別釋因由二一迷真皆由不知常住真心性淨明體迷自本真也
T1799_001_0390	無始晦殊故曰不知不生不滅名為常住離諸偽妄靈鑒不昧故曰真心
T1799_001_0391	三德具足為一切法之所依止故云性淨明體眾生悉爾故曰皆由二認妄
T1799_001_0392	用諸妄想此想不真故有輪轉認他虛想也下文云此是前塵虛妄相想惑汝真性
T1799_001_0393	從無始來認賊為子失汝元常故受輪轉舉世修行多同此計故託阿難總彰其失
T1799_001_0394	三勸其直語三一正勸汝今欲研無上菩提真發明性應當直心詶我所問
T1799_001_0395	下文識精元明即是無始菩提涅槃元清淨體此體非妄無有變異故云真性研究窮也
T1799_001_0396	淨名云直心是道場無虛假故今推本意豈得異想發言欲正修行當須確實故今勸也
T1799_001_0397	二引證十方如來同一道故出離生死皆以直心諸佛同道脫苦得樂
T1799_001_0398	皆由直心者此有二種一發言無虛假如此文所勸淨名道場二向理之心無別岐路即如起信三心之直心也
T1799_001_0399	故論云一者直心正向真如法故此為二行根本也
T1799_001_0400	今此經意須具二焉始令發言無妄終成向理心絕方為十方同道
T1799_001_0401	三結益心言直故如是乃至終始地位中間永無諸委曲相因苗辨地言直心直苟或反此罪非輕小
T1799_001_0402	如下經云若大妄語即三摩提不得清淨成愛見魔失如來種
T1799_001_0403	若諸比丘心如直絃一切真實入三摩地永無魔事我印是人成就菩薩無上知覺也
T1799_001_0404	發心曰始究竟名終彈指能超故無委曲四問其見愛二一問
T1799_001_0405	阿難我今問汝當汝發心緣於如來三十二相將何所見
T1799_001_0406	誰為愛樂心見兩門由茲所問下既認心不迭指見謬稱故成二障為纏三空罔契
T1799_001_0407	故下徵詰俾識妄源二答阿難白佛言世尊如是愛樂用我心目
T1799_001_0408	單牒雙指巧略故也由目觀見如來勝相心生愛樂故我發心願捨生死
T1799_001_0409	此正陳妄體也目即眼根心即意識根識虛妄猶如空華
T1799_001_0410	若執有體能見能樂豈唯迷於法空亦起人我見愛
T1799_001_0411	故下文云六為賊媒自劫家寶無始虛習住地無明皆由根識更非他物
T1799_001_0412	想相為塵識情為垢生死輪轉莫不由斯故下推徵令知虛妄
T1799_001_0413	五辨其真妄二一推妄所在七一破在內二一立四一牒前以語
T1799_001_0414	佛告阿難如汝所說真所愛樂因于心目若不識知心目所在則不能得降伏塵勞
T1799_001_0415	心目是本塵勞為末若迷本之依處群末難除染污故名塵擾惱故名勞即通指二障也
T1799_001_0416	二舉事以況譬如國王真性也為賊所侵煩惱迷真也
T1799_001_0417	發兵討除用智也是兵要當知賊所在兵人所執器也
T1799_001_0418	三示過以問使汝流轉心目為咎示過也吾今問汝唯心與目今何所在
T1799_001_0419	總問所依也四引例以答二一引他為例阿難白佛言世尊
T1799_001_0420	一切世間十種異生同將識心居在身內縱觀如來青蓮華眼亦在佛面
T1799_001_0421	下文有十二類今舉大數凡夫造業不同感果差別名為異生
T1799_001_0422	一切世間者舉依顯正也前舉凡心在內後指佛眼在面欲取例己亦復然也二指已結答
T1799_001_0423	我今觀此浮根四塵秖在我面如是識心實居身內以眼根色是不可見故指浮根
T1799_001_0424	聖凡既爾在己必然面與身中心眼定處也二破二一正破三一舉事定其所見
T1799_001_0425	三一問境內外佛告阿難汝今現坐如來講堂觀祇陀林今何所在世尊
T1799_001_0426	此大重閣清淨講堂在給孤園今祇陀林實在堂外堂在園中林居堂外內外既分計宗危矣
T1799_001_0427	二定見先後阿難汝今堂中先何所見世尊我在堂中先見如來次觀大眾如是外望方矚林園
T1799_001_0428	定先後者欲破阿難在內之心不能如此次第見故
T1799_001_0429	三審見因由阿難汝矚林園因何有見世尊此大講堂戶牖開豁故我在堂得遠瞻見
T1799_001_0430	講堂身也阿難心也如來大眾五藏也戶牖根也二示益安其所懷
T1799_001_0431	爾時世尊在大眾中舒金色臂摩阿難頂以慈攝也如父囑子拊背而告
T1799_001_0432	此有三意一安慰其心令無恐懼二囑其諦受令無忘失三示今許說無有虛妄故舒其手現慈相也
T1799_001_0433	告示阿難及諸大眾有三摩提名大佛頂首楞嚴王具足萬行十方如來一門超出妙莊嚴路
T1799_001_0434	下云十方薄伽梵一路涅槃門直道無異通至寶所故云一門
T1799_001_0435	清淨果海眾德具足故曰莊嚴真三摩地因行所履故名為路汝今諦聽
T1799_001_0436	阿難頂禮伏受慈旨破妄意欲顯真故略標宗嘆德令其忻慕豈謂徒然譴責罔知所歸
T1799_001_0437	於是阿難伏而諦受三引例明其所失三一引例正問
T1799_001_0438	佛告阿難如汝所言身在講堂戶牖開豁遠矚林園亦有眾生在此堂中不見如來見堂外者反常理以致問引
T1799_001_0439	慶喜以直答二依理以答阿難答言世尊在堂不見如來能見林泉無有是處
T1799_001_0440	只知據理直申不覺計宗危矣三合喻奪破三一正奪阿難汝亦如是心在身內如人在堂
T1799_001_0441	汝之心靈一切明了若汝現前所明了心實在身內爾時先合了知內身頗有眾生先見身中後觀外物心能靈鑒內外俱緣故云一切明了
T1799_001_0442	向外既了萬緣在內合知藏腑頗猶可也亦語辭也汝觀眾生可有此者二縱破
T1799_001_0443	縱不能見心肝脾胃爪生髮長筋轉脈搖誠合明了如何不知腑藏內密
T1799_001_0444	設使不知筋脈膚淺寧容難了三反責必不內知云何知外
T1799_001_0445	五藏同居最為親眤萬象離異誠謂疎遙若使不了身中豈合能觀外物
T1799_001_0446	二結破是故應知汝言覺了能知之心住在身內無有是處
T1799_001_0447	境風外動妄想內熏識浪潛生為自心相空華幻化起滅無從不了本如遂成久執
T1799_001_0448	及推所在妄謂身中反覆窮研理無所據故佛結指令悟其非
T1799_001_0449	二破在外二一立二一正立阿難稽首而白佛言我聞如來如是法音悟知我心實居身外身中無救身外必然
T1799_001_0450	不遇尊言莫悟斯旨故稽首於佛謝非立是也以頭至地稽留少時故名稽首二釋成二一引喻領悟前非所以者何
T1799_001_0451	譬如燈光然於室中是燈必能先照室內從其室門後及庭際引喻例法伏受前非也
T1799_001_0452	二躡喻成立今義一切眾生不見身中獨見身外亦如燈光居在室外不能照室
T1799_001_0453	室外之燭不及內明身外之心何能反照此計心有離身之過故下破之
T1799_001_0454	是義必明將無所惑同佛了義得無妄耶身外之理法喻正齊以此觀之合無疑暗
T1799_001_0455	佛說了義可得同乎二破二一正破二一引例立理二一一多同飽問
T1799_001_0456	佛告阿難是諸比丘適來從我室羅筏城循乞摶食歸祇陀林我已宿齋汝觀比丘一人食時諸人飽不
T1799_001_0457	前云赴請此云乞食者乞食乃是常儀泛舉為喻又前雖赴請未必僧盡餘人乞食故舉此也
T1799_001_0458	宿預也二自他殊體答阿難答言不也世尊何以故
T1799_001_0459	是諸比丘雖阿羅漢軀命不同云何一人能令眾飽
T1799_001_0460	前問一食眾飽今答軀命不同反前問也意顯心若離身即同他食
T1799_001_0461	他食既非我飽心知何關我身身心相外自他可例
T1799_001_0462	二據理推破二一以理定其相外佛告阿難若汝覺了知見之心實在身外牒也
T1799_001_0463	身心相外自不相干定其相外外猶離也心既離身不相干涉
T1799_001_0464	如前所答一人食時不令眾飽則心所知身不能覺覺在身際心不能知釋成其相
T1799_001_0465	心若在外理合如是文顯可見二約見驗其相知我今示汝兜羅綿手汝眼見時心分別不
T1799_001_0466	阿難答言如是世尊佛告阿難若相知者云何在外
T1799_001_0467	具云兜沙羅此云霜佛手柔軟如兜羅綿三十二相中一相也
T1799_001_0468	眼屬身分心若離者合不分別若分別者應不離身
T1799_001_0469	以不離故名為相知故此責云若相知者云何在外
T1799_001_0470	二結破是故應知汝言覺了能知之心住在身外無有是處
T1799_001_0471	可知三破潛根二一立三一述前所破汎立一處阿難白佛言世尊
T1799_001_0472	如佛所言不見內故不居身內身心相知不相離故不在身外
T1799_001_0473	我今思惟知在一處雙敘別立文顯易知二問今所立答在諸根佛言處今何在
T1799_001_0474	阿難言此了知心既不知內而能見外如我思忖潛伏根裏知外而不知內非根而何此即妄計識心潛五根裏
T1799_001_0475	三舉喻所成復伸潛理二一舉喻合法猶如有人取琉璃椀合其兩眼雖有物合而不留礙彼根隨見隨即分別
T1799_001_0476	瑠璃喻根眼喻於識眼根色淨不能礙心同瑠璃椀不礙於眼隨照一境心隨根知
T1799_001_0477	若此成立乍觀可爾洎乎推破同喻不成二據理成立
T1799_001_0478	然我覺了能知之心不見內者為在根故分明矚外無障礙者潛根內故但知妄計不覺隨語過生
T1799_001_0479	下文即破二破二一正破三一躡喻定其俱見佛告阿難如汝所言潛根內者猶如瑠璃
T1799_001_0480	略牒語簡可以意知彼人當以瑠璃籠眼當見山河見瑠璃不
T1799_001_0481	如是世尊是人當以瑠璃籠眼實見瑠璃遠觀物像近見琉璃
T1799_001_0482	問答極成故云如是二據法責其獨觀佛告阿難汝心若同瑠璃合者當見山河何不見眼
T1799_001_0483	喻則近遠俱見法則唯見山河既失近觀何成同喻
T1799_001_0484	法喻不等潛根理虧下更縱破令無所據三縱見不見咸失
T1799_001_0485	若見眼者眼即同境不得成隨設使見眼即成敵對云何前言隨即分別
T1799_001_0486	此有自語相違過也若不能見云何說言此了知以潛在根內如琉璃合結成法喻不齊過也
T1799_001_0487	二過既彰潛根理喪二結破是故應知汝言覺了能知之心潛伏根裏如瑠璃合無有是處
T1799_001_0488	四破見內二一約見暗以成立阿難白佛言世尊我今又作如是思惟是眾生身腑藏在中竅穴居外有藏則暗有竅則明
T1799_001_0489	今我對佛開眼見明名為見外閉眼見闇名為見內是義云何
T1799_001_0490	此中立意復宗歸內最先所計心在身中佛即推徵不合在內以不能見身中物故由此轉計身外潛根及至窮研二俱不當
T1799_001_0491	再思理道在內義長遂立藏暗竅明責無不見內過七竅明露五藏黯然開竅緣明合眼對暗明暗
T1799_001_0492	若見內外俱緣由是在內決無所惑二約對眼以推破二一難破二一破前計二一雙徵
T1799_001_0493	佛告阿難汝當閉眼見暗之時此暗境界為與眼對
T1799_001_0494	為不對眼徵訖二雙破二一破對二一對眼不屬內
T1799_001_0495	若與眼對暗在眼前云何成內對眼在前前豈成內
T1799_001_0496	二外室成焦腑若成內者居暗室中無日月燈此室暗中皆汝焦腑
T1799_001_0497	若謂不論前後但是見暗便即內者汝處幽室無三光時比室黯然應是汝內以同暗故焦腑即內也
T1799_001_0498	應立量云汝處幽室應汝焦腑以是暗故同汝見暗
T1799_001_0499	二破不對若不對者云何成見未曾見有境不對眼而稱見物
T1799_001_0500	二破轉計二一牒計奪破若離外見內對所成牒轉計也
T1799_001_0501	此計由前以暗室暗例眼前暗不合成內恐彼計云我所見暗與暗室暗二體不同
T1799_001_0502	何也彼暗室暗是身外暗名為外見以是開眼之所緣故
T1799_001_0503	我所見暗是身內境名為內對以是合眼之所緣故今取合眼所對之暗名為見內非同所見
T1799_001_0504	室中暗爾如何不得見暗名內故此牒也然諸師敘計殊不分明蓋譯人巧略但牒而已有智請詳無執麻矣
T1799_001_0505	合眼見暗名為身中開眼見明何不見面若不見面內對不成奪破也
T1799_001_0506	設許合眼對暗名見身中亦應開眼對明而見自面
T1799_001_0507	內屬於暗尚許返見面屬於明豈無返見一成則俱成一破則俱破故云若不見面內對不成
T1799_001_0508	二展轉縱破四一在空非內同他破見面若成此了知心及與眼根乃在虛空何成在內
T1799_001_0509	若在虛空自非汝體設汝執言能見面者汝心及眼應處虛空以根境相對方成見故
T1799_001_0510	若許處空顯是在外如何復執心居身內又若在空即同他人自然不是汝之心體
T1799_001_0511	此之二過應立量云汝之心靈定不在內見汝面故猶如他人
T1799_001_0512	破次過者但改宗云定非汝體因喻如前二他見還同己體破
T1799_001_0513	即應如來今見汝面亦是汝身汝或執言雖見我面定是我體
T1799_001_0514	即復破云佛亦見汝應是汝身應立量云如來之身定是汝體見汝面故如汝心眼
T1799_001_0515	設或不許佛身是汝汝之心眼亦非是汝便同前文自非汝體也
T1799_001_0516	三根身互闕能知破汝眼已知身合非覺又若汝心能見面者本分身處應無知覺以在眼根處虛空故
T1799_001_0517	身若有覺眼必無知在一不在一經文巧略故不言也
T1799_001_0518	四二覺應成兩佛破必汝執言身眼兩覺應有二知即汝一身應成兩佛
T1799_001_0519	汝現今眼根自知身處自覺非互闕者須有二心知即心也凡是有心皆當作佛豈汝一身成兩佛耶
T1799_001_0520	此之四段展轉破逐皆由前文內對所成見面之執妄情紛擾執計多端故盡破之令無所救二結破是故應知汝言見暗名見內者無有是處
T1799_001_0521	五破隨合二一引經成立阿難言我常聞佛開示四眾由心生故種種法生由法生故種種心生
T1799_001_0522	引教也第八本識變生三境故云心生法生境界風動能起識浪故云法生心生
T1799_001_0523	今雖通舉要取後句法生心生以為據也我今思惟即思惟體實我心性隨所合處心則隨有亦非內外中間三處
T1799_001_0524	現今思惟誠有緣慮及推所止三處元非應知隨境而生心與境合境既不一心亦隨多頗合佛言必無虛論
T1799_001_0525	二牒計推破二一正破二一破無體佛告阿難汝今說言由法生故種種心生隨所合處心隨有者牒前計也
T1799_001_0526	是心無體則無所合既言因法有心應知心本無體無體言合理必不然一法云何合斯之謂矣
T1799_001_0527	若無有體而能合者則十九界因七塵合是義不然
T1799_001_0528	若汝堅執無體能合十九界第七塵體畢竟無亦應有合世間學者誰信有之故云不然
T1799_001_0529	二破有體二一內外出入不成破二一正奪破若有體者如汝以手自挃其體
T1799_001_0530	汝所知心為復內出為從外入若復內出還見身中
T1799_001_0531	若從外來先合見面挃陟栗切猶觸也以手觸身必先知覺
T1799_001_0532	既言有體不無所止內外二處必從一緣故今雙詰難同前破
T1799_001_0533	二破轉救二初救阿難言見是其眼心知非眼為見非義轉救也
T1799_001_0534	若如前難令見面等理恐不然以心能鑒覺但名為知眼有照明方稱曰見
T1799_001_0535	若將心知為眼見者必無此理故云非義二破佛言若眼能見汝在室中門能見不引喻難也
T1799_001_0536	如世間人稱見外者必待出門方名人見若人居室門豈自見門眼也
T1799_001_0537	人心也汝稱眼見理恐不然則諸已死尚有眼存應皆見物
T1799_001_0538	若見物者云何名死舉事破也若眼名見死者眼存
T1799_001_0539	心識離體豈說有見有見非死死必無見稱見在眼不其謬哉
T1799_001_0540	二一多遍局非理破二一總徵阿難又汝覺了能知之心若必有體為復一體
T1799_001_0541	為有多體今在汝身為復遍體為不遍體一多心體也遍局身體也
T1799_001_0542	餘文可知二別破二一一體多體義失若一體者則汝以手挃一支時四支應覺若咸覺者挃應無在
T1799_001_0543	若挃有所則汝一體自不能成破一也心體若一四處咸同一支受觸四應俱覺
T1799_001_0544	設許俱覺失本觸處故云無在若覺元所觸處一體之義豈存
T1799_001_0545	若多體者則成多人何體為汝破多也汝心惟一豈合言多
T1799_001_0546	若許多心汝亦多體多體之內誰為阿難故云何體為汝二
T1799_001_0547	遍與不遍理非若遍體者同前所挃破遍也挃一支時四支應覺故云同前
T1799_001_0548	若不遍者當汝觸頭亦觸其足頭有所覺足應無知今汝不然破不遍也
T1799_001_0549	若汝執心不遍身者頭足之觸同時而下一合有覺一當不知今汝咸知孰成不遍
T1799_001_0550	故云今汝不然二結破是故應知隨所合處心則隨有無有是處
T1799_001_0551	六破中間二一引經成立阿難白佛言世尊我亦聞佛與文殊等諸法王子談實相時
T1799_001_0552	世尊亦言心不在內亦不在外引教文也如我思惟內無所見外不相知內無知故在內不成身心相知在外非義合教理也
T1799_001_0553	不相知者合云外又相知恐文誤耳今相知故復內無見當在中間正立中也
T1799_001_0554	二據理推破二一推破二一就身處以隨破二一定其中位
T1799_001_0555	佛言汝言中間中必不迷非無所在今汝推中中何為在
T1799_001_0556	為復在處為當在身若心在中中應無惑必有所在何者為中
T1799_001_0557	故舉身處以定中位二隨計斥破二一在身無中破
T1799_001_0558	若在身者在邊非中在中同內若汝於身立中位者身有中邊若居身中與內何別
T1799_001_0559	應合見內若就身邊邊則非中便有自語相違過也
T1799_001_0560	二在處不定破若在處者為有所表為無所表無表同無表則無定
T1799_001_0561	何以故如人以表表為中時東看則西南觀成北表體既混心應雜亂
T1799_001_0562	若身外處立中位者必須約表何處是中若不可表即畢竟無猶如兔角
T1799_001_0563	若可表示即成不定東西南北皆可道故能表既亂心應混雜理應不然
T1799_001_0564	二托根境以立中二一立阿難言我所說中非此二種
T1799_001_0565	如世尊言眼色為緣生於眼識眼有分別色塵無知
T1799_001_0566	識生其中則為心在身處二種非我立意眼色為緣生眼識者豈非尊言
T1799_001_0567	今約根境兩楹之間以立中位心在此也根能照境故云分別
T1799_001_0568	二破二一總徵佛言汝心若在根塵之中此之心體為復兼二
T1799_001_0569	為不兼二以此為中為復兼帶根塵二法為不爾耶二別破二一破兼二一若兼成雜破
T1799_001_0570	若兼二者物體雜亂因心所兼根塵相雜塵亦分別根亦無知
T1799_001_0571	物即塵也體即根也二不雜非中破物非體知成敵兩立云何為中
T1799_001_0572	今若不雜物自無知體自照境宛成相敵但有二相中云何存
T1799_001_0573	二破不兼兼二不成非知不知即無體性中何為相
T1799_001_0574	不兼根故名為非知不兼境故名非不知二義既非將何以表心之體性
T1799_001_0575	體性不有中位自無二結破是故應知當在中間無有是處七破無著二一引經成立阿難白佛言世尊
T1799_001_0576	我昔見佛與大目連須菩提富樓那舍利弗四大弟子共轉法輪常言覺知分別心性既不在內亦不在外不在中間俱無所在
T1799_001_0577	一切無著名之為心則我無著名為心不既非內外中間即知心無所著而不知佛意破妄無體令識本真
T1799_001_0578	如云三際求心心不有心不有故妄元無妄心無處即菩提生死涅槃本平等
T1799_001_0579	不了此意謬指其文妄立無著便謂合教舉世修行多作此計但一切時都無所著即我真心而不知執此無著亦是妄想
T1799_001_0580	楞伽云無心為心量我說為心量故下破之二據理推破二一破二一牒計雙徵
T1799_001_0581	佛告阿難汝言覺知分別心性俱無在者世間虛空水陸飛行諸所物像名為一切
T1799_001_0582	汝不著者為在為無汝言一切無著一切不出水陸空行即汝無著之心決定於彼一切法上為在不在
T1799_001_0583	在即著也若在不在二俱有過如下破之二展轉推破三一不在同
T1799_001_0584	無破無則同於龜毛兔角云何不著無者不在也若此決定不著諸法何處是心名為不著
T1799_001_0585	便同世間龜毛兔角畢竟無體體既全無而欲名誰為不著耶
T1799_001_0586	二有體成著破有不著者不可名無若此不著之心是有體者則不可言不在一切無猶不在也
T1799_001_0587	三雙指二過結責前非無相則無指初過也無即不在也相即一切也
T1799_001_0588	不在諸相則是無體如兔角等非無即相指次過也非無有體也
T1799_001_0589	體若必有即在一切故云即相相有則在云何無著
T1799_001_0590	結前非也相若有心則名為著云何妄立不著義耶
T1799_001_0591	二結是故應知一切無著名覺知心無有是處此上七段破妄所依竟然凡情所計雖復萬差因依之處不過此七
T1799_001_0592	欲推妄體先破所依其猶城陷則賊亡巢傾則卵覆徵雖有七處則唯五
T1799_001_0593	第四第七無別處故隨合無著似破能依正意在所詳之可見
T1799_001_0594	次破妄顯真二一破妄心顯真心三一阿難伸請二一責躬遭難
T1799_001_0595	爾時阿難在大眾中即從座起此下皆諮求法要恭敬之儀也
T1799_001_0596	梵漢兩儀聽眾咸坐欲有請問從座而作如禮請益則起更端則起將有承聽必須復坐
T1799_001_0597	經有退坐一面儒有居與汝言皆令攝儀受法無謬也
T1799_001_0598	言座起者從法空體起悲濟用也偏袒右肩袒肉袒也
T1799_001_0599	致敬之極西方俗儀見王者必肉袒示非敢有犯佛教亦隨此用
T1799_001_0600	然此以表將荷大法之重擔耳右膝著地胡跪也屈智就理期證入
T1799_001_0601	故皆言右者順而無逆合掌信解冥符俾悟入也已上皆身業
T1799_001_0602	恭敬意業也謹肅曰恭仰重曰敬而白佛言此上皆是經家綴緝敘敬儀也
T1799_001_0603	下即口業我是如來最小之弟解飯之子得道夜生於諸弟中是最小故
T1799_001_0604	蒙佛慈愛雖今出家猶恃憍憐所以多聞未得無漏見惑雖除俱生全在至下方得第二果故
T1799_001_0605	不能折伏娑毘羅呪為彼所轉溺於婬舍當由不知真際所詣真實邊際即至極義
T1799_001_0606	此即大教所指示處悔過責躳遭難未證蓋由不知此所詣處即如來藏體也
T1799_001_0607	二請示修行唯願世尊大慈哀愍開示我等奢摩他路令諸闡提墮彌戾車
T1799_001_0608	涅槃經云一闡云信提云不俱信不具足名曰闡提
T1799_001_0609	或云焚燒善根此即斷善根眾生也彌戾車此云樂垢穢人
T1799_001_0610	此等全不識佛法即邊邪不正之見由不正見即謗正法死墮邊地永不識佛墮毀也
T1799_001_0611	阿難請意自得正修識知真際即離邪見庶幾成佛亦冀展轉令無信根斷善眾生毀滅邪見識佛正法自利利他始為正請
T1799_001_0612	作是語已五體投地及諸大眾傾渴翹佇欽聞示誨請罷展禮深樂聞也
T1799_001_0613	傾心渴仰翹誠佇望敬聞開示誨令得入二如來現瑞
T1799_001_0614	爾時世尊從其面門放種種光其光晃曜如百千日將陳法利宜先表報警動令信也
T1799_001_0615	前放頂光表體無說此從口放欲顯言詮聲色用中無非智體種種百千具足眾德破無明暗如日之照
T1799_001_0616	普佛世界六種震動三種世間不離本覺名佛世界
T1799_001_0617	四大分湛諸根妄生故云六種無明堅厚土石成形
T1799_001_0618	震動既屬佛光妄本必為智拔六震動相如華嚴說
T1799_001_0619	如是十方微塵國土一時開現六情妄隔國土殊形妄執既融十方開現
T1799_001_0620	佛之威神令諸世界合成一界妄執未融六情殊隔真智一發法界洞然誰為自他故成一界即欲說如來藏心之先瑞也
T1799_001_0621	其世界中所有一切諸大菩薩皆住本國合掌承聽因果不二不二之體本周法界名大菩薩無明即明無所移動名住本國
T1799_001_0622	冥合此理隨順不逆名合掌承聽大眾將悟斯理故今預此表示法華說一乘竟十方世界通為一佛國土亦表十方佛土中唯有一乘法第三末經大眾領悟是此所表也
T1799_001_0623	三正為開示三一雙示真妄二源二一總斥不了佛告阿難一切眾生從無始來種種顛倒業種自然如惡叉聚凡夫外道常等四倒聲聞緣覺無常等四故云種種
T1799_001_0624	無始無明熏習成種種必有果子子相生熏習不斷如線貫珠
T1799_001_0625	次第相連名惡叉聚惡叉梵語此云線貫珠經云諸法於識藏藏於法亦然更互為果性亦常為因性
T1799_001_0626	應法師云惡叉樹名其子形如沒食子彼國多聚以賣之如此間杏仁故以為喻喻惑業苦也
T1799_001_0627	諸修行人不能得成無上菩提乃至別成聲聞緣覺及成外道諸天魔王及魔眷屬失正墮邪也
T1799_001_0628	不敘五道故云乃至二乘心行理外亦同邪見不入正理名外但修邪因名道梵云魔羅此云殺者
T1799_001_0629	皆由不知二種根本錯亂修習猶如煮沙欲成嘉饌縱經塵劫終不能得明失所以也
T1799_001_0630	迷真習妄種苦求甘沙飯異因寧論劫數心期正覺果入迷倫自謂真修焉知妄習
T1799_001_0631	不循至教但縱臆談一失通途莫返幽徑悲夫二別示二源二一示妄源云何二種阿難
T1799_001_0632	一者無始生死根本標指也則汝今者與諸眾生用攀緣心為自性者正顯也眾生受身輪迴五道莫窮初際故云無始
T1799_001_0633	聚緣內搖趣外奔逸故曰攀緣造善惡因受苦樂報死此生彼皆因此心故云根本不了是妄一迷為心決定惑為色身之內故云為自性者
T1799_001_0634	吁哉世人莫不用此攀緣妄心以為真性執妄心為佛心恃此修行轉增我慢
T1799_001_0635	涅槃經云是諸外道無有一法不從緣生計為常者悉是顛倒
T1799_001_0636	二示真源二一正示二者無始菩提涅槃元清淨體標指也
T1799_001_0637	菩提智果涅槃斷果二果本具故云無始所依之性本來不與妄染相應故云元清淨體
T1799_001_0638	何者是耶下云則汝今者識精元明能生諸緣緣所遺者正顯也
T1799_001_0639	第八梨耶於諸識中最極微細名為識精此微細識有二種義一者覺義二者不覺義
T1799_001_0640	覺義即是此文元明元明者本覺也不覺即是無明生滅謂不生不滅與生滅合非一非異名為識精
T1799_001_0641	從此變起根身種子器世間等名生諸緣識相既現元性即隱
T1799_001_0642	名緣所遺者遺失也故下文云一切眾生從無始來迷已為物失於本心
T1799_001_0643	對法經云無始時來界一切法等依由此有諸趣及涅槃證得斯之謂矣
T1799_001_0644	二斥迷由諸眾生遺此本明雖終日行而不自覺抂入諸趣本明周偏含裹無餘妙覺湛然斯須匪離步步是道故云雖終日行日用罔知故云迷不自覺
T1799_001_0645	真所謂持珠乞匃懷寶迷邦抂受淪躓誠可憐愍二正推真妄二體
T1799_001_0646	四一推徵妄體四一屈指推徵四一舉拳以問阿難
T1799_001_0647	汝今欲知奢摩他路願出生死奢摩他即出生死到涅槃之道路也
T1799_001_0648	今復問汝即時如來舉金色臂屈五輪指語阿難言汝今見不
T1799_001_0649	地水火風空輪各對一指又一一指端有千輪相故云輪指
T1799_001_0650	屈指問見意欲推心二約見以詶阿難言見佛言汝何所見
T1799_001_0651	阿難言我見如來舉臂屈指為光明拳耀我心目佛手金光耀我心目
T1799_001_0652	此即心目俱見三再審誰緣佛言汝將誰見阿難言我與大眾同將眼見
T1799_001_0653	舉拳初問便言耀我心目再審誰見又却獨不言心
T1799_001_0654	意引推徵明露妄想師資善巧共破執情善哉大權懸知今日四別推心見
T1799_001_0655	佛告阿難汝今答我如來屈指為光明拳耀汝心目汝目可見以何為心
T1799_001_0656	當我拳耀當猶對也汝目顯然故云可見又汝眼實可見我拳相意欲推心且許其眼
T1799_001_0657	眼即可見何者是心研覈至窮妄想須顯二正陳妄體
T1799_001_0658	阿難言如來現今徵心所在而我以心推窮尋逐即能推者我將為心
T1799_001_0659	能推之心攀緣妄想生死輪轉是此為根固執既深河沙叵算故今呈露必待破除
T1799_001_0660	三頓呵令問佛言咄阿難此非汝心阿難矍然避座合掌起立白佛此非我心當名何等
T1799_001_0661	世尊現相以呵叱過之深也阿難驚起以避座執之重也
T1799_001_0662	情之主宰皆謂我心今被頓呵孰不驚愕咄呵聲矍居縛反逸起貌四克示非真
T1799_001_0663	佛告阿難此是前塵虛妄相想惑汝真性前塵之相本自虛妄從識變生猶如影像而復引起念想緣慮名之為心
T1799_001_0664	心之與境二俱虛妄此心及境即真如海中一浮漚耳
T1799_001_0665	故下文云汝身汝心皆是妙明真情妙心中所現物
T1799_001_0666	浮塵既現實體即隱能覆能暗故云惑汝真性由汝無始至于今生認賊為子失汝元常故受輪轉
T1799_001_0667	此之妄想能損法身能傷慧命功德法財由之喪失名之為賊
T1799_001_0668	迷而不識認為真常將謂嫡生欲期嗣世反遭破喪歷劫貧窮故失元常受輪轉也故下文云睧擾擾相以為心性
T1799_001_0669	一迷為心決定惑為色身之內不知色身外洎山河虛空大地咸是妙明真心中物棄之大海唯認浮漚迷中倍人真可怜愍
T1799_001_0670	二顯示真心者真心之體本周法界非妄非真絕言離相能攝一切世間出世間法
T1799_001_0671	然具三大通二門若約真如門顯此心者則亡因果絕染淨口談辭喪心緣慮亡無法可破無法可會此則唯顯體大義也
T1799_001_0672	若就生滅門顯此心者則彰染淨明體用顯真妄論因果有修有證或破或會如斯顯示皆為隨順入於真如
T1799_001_0673	真如之體即一心也一心真如及生滅相無二無別即三明一即一論三故得治生產業皆與實相不相違背
T1799_001_0674	已界佛界眾生亦然今之所顯真心相者依生滅門破妄顯也
T1799_001_0675	然破會之相諸經論中具有此二蓋隨執心輕重根有利鈍乘有頓漸教分權實若執重根鈍理須破斥
T1799_001_0676	若藥弗瞑眩厥疾弗瘳若根性調柔妄情輕薄指相即性一切皆如猶良馬見鞭影動即正
T1799_001_0677	今經先破後會俾輕重二執皆盡利鈍兩根俱入如此段經即明心能生法自性元常不同前塵分別影事但隨境轉體是無常
T1799_001_0678	下經又明見與見緣本無所有元是菩提妙淨明體又云生滅去來本如來藏
T1799_001_0679	此則先令明識真妄後令了妄即真洎乎開悟無妄可了即云皆即菩提
T1799_001_0680	妙明元心維摩法華皆有此意如調馬善醫適時御物在座根性既殊說者理須兼
T1799_001_0681	二如來善巧妙達時機文二一阿難伸疑二一別敘疑三一發心修行疑
T1799_001_0682	阿難白佛言世尊我佛寵弟心愛佛故令我出家我心何獨供養如來
T1799_001_0683	乃至遍歷恒沙國土承事諸佛及善知識發大勇猛行諸一切難行法事皆用此心起意修行親近善友即是發菩提心
T1799_001_0684	如來常教令發此心今復何故說為非心故敘為難
T1799_001_0685	淮涅槃經發菩提心不是佛性師子吼云若一切眾生先有佛性何故復有初發菩提心者
T1799_001_0686	佛言菩提之心實非佛性是無常故乃至雖念念滅相續不斷名為修道
T1799_001_0687	猶如燈焰雖念念滅亦能破暗菩提之心亦復如是
T1799_001_0688	今經欲明如來藏心常住真性即是涅槃正因佛性發菩提心乃是緣了體是無常是故阿難同師子吼以緣了性難正因性此則不辨三因常無常義妄以為難也
T1799_001_0689	二謗法退善疑縱令謗法永退善根亦因此心依之修行能成佛道因之謗法永作闡提佛說非心誠為難信
T1799_001_0690	三無心土木疑若此發明不是心者我乃無心同諸土木土木不能了知不能修謗為無此心
T1799_001_0691	此若非心土木何異二總結請離此覺知更無所有云何如來說此非心
T1799_001_0692	我實驚怖兼此大眾無不疑惑唯垂大悲開示未悟不了正因體遍通情無情但執修謗之心便見土木無性
T1799_001_0693	洎被呵責此非汝心由不早辨遂至驚怖然阿難豈謂不知直為末世多作此計用妄心即是佛心惑者既群卒難領悟故再三疑難請為開示也
T1799_001_0694	二如來正顯二一約現法隨緣以顯心爾時世尊開示阿難及諸大眾欲令心入無生法忍於師子座摩阿難頂而告之言摩頂安慰也
T1799_001_0695	阿難疑問將謂無心今若開示必知體遍冥合此理了法無生印可決定名無生忍
T1799_001_0696	得此忍時通達一切法門成就一切佛法此非小緣故佛安慰警動其意是故摩頂也
T1799_001_0697	如來常說諸法所生唯心所現一切因果世界微塵因心成體總標色心故云諸法無別生處故曰唯心
T1799_001_0698	此法生起謂由真如不守自性為因無始妄想熏習為緣因緣和合成梨耶識從此變生根身種子器世間等如水起波如鏡現像故云唯心
T1799_001_0699	所現一切因果者別舉正報聖凡總該故云一切世界微塵別指依報一切之言亦通此轉
T1799_001_0700	既由真心隨緣所現亦依真心以為自體如像不離鏡波不離水
T1799_001_0701	如下文云我常說言色心諸緣及心所使諸所緣法唯心所現外洎山河虛空大地咸是妙明真心中物故云因心成體二約自性不變以顯心二一舉況阿難
T1799_001_0702	若諸世界一切所有其中乃至草葉縷結詰其根元咸有體性縱令虛空亦有名貌世間妄有不出色空色中小者草葉縷結草葉有根種縷結因絲麻太清為名顯色是貌妄相尚爾況真心耶
T1799_001_0703	二正顯何況清淨妙淨明心性一切心而自無體清淨揀異妄染
T1799_001_0704	妙淨明心即三德具足靈鑒無昧也雖能隨緣成一切法而一切法不能變動若變動者即無諸法
T1799_001_0705	以不變故為諸法性如鏡現像不為像變若為像變則不能現一切諸像以不變故為像所依
T1799_001_0706	此亦如是故云性一切也豈得妄想不實真亦無體
T1799_001_0707	故此責云而自無體也三重破執情二一就執定其有性
T1799_001_0708	若汝執悋分別覺觀所了知性必為心者牒其所執也堅守不捨故云執悋
T1799_001_0709	思惟尋伺藉緣托塵如劃水印空隨手即滅汝必以此為真性者
T1799_001_0710	下即語云此心即應離諸一切色香味觸諸塵事業別有全性定其有性也
T1799_001_0711	色香等即是事境有牽心用故名為業既因境有自性元無若保為真離塵應在
T1799_001_0712	二就因顯其唯塵二一正示唯塵二一例對五塵顯
T1799_001_0713	如汝今者承聽我法此則因聲而有分別因聲分別全性元無色香味觸例此可見二單就法塵顯
T1799_001_0714	縱滅一切見聞覺知內守幽閑猶為法塵分別影事五境不對明了不行既絕外緣故云內守幽閑也
T1799_001_0715	當爾之時不無分別若便將此內分別心為全性者此亦非理而不知此全由第六法塵影像事境所發亦非全性乃是意識在獨散位比量別緣取獨影境非是明了同五所取故云縱滅見聞覺知也
T1799_001_0716	二遣其自揣二一塵亡體在容是真常我非勅汝執為非心我今非是不徇理道
T1799_001_0717	強制勅汝執為非心意顯如來言無抂逼也但汝於心微細揣摩但猶獨也
T1799_001_0718	此觀不由他人獨於自心諦審揣度研摩理道也此即理長即就何必求人矣
T1799_001_0719	若離前塵有分別性即真汝心若汝研窮此分別體離六塵外實有性者我即容許是汝真心
T1799_001_0720	世人只知即心是佛曾不子細度量此心剎那變異猶如猿猴害馬紛然亂想無暫停時
T1799_001_0721	故楞伽云當於靜處觀此妄想流注生滅凡夫不覺妄謂不動
T1799_001_0722	故下經云如瀑流水望如恬靜流急不見非是無流
T1799_001_0723	起信亦云一切眾生不名為覺以從本已來念念相續未曾離念故說無始無明
T1799_001_0724	故佛再令微細揣摩揩定真偽二境去心空足彰虛妄二
T1799_001_0725	一正示若分別性離塵無體斯則前塵分別影事若離前塵無此分別足顯分別宛是妄想
T1799_001_0726	自性本無屬於前塵故可名為分別影事如下文云若真汝心則無所去
T1799_001_0727	云何離聲無分別性斯則豈唯聲分別心分別我容離諸色相無分別性
T1799_001_0728	二釋成塵非常住若變滅時此心則同龜毛兔角心因塵有塵屬無常
T1799_001_0729	塵既無常必歸變滅皮之不存毛將安附則汝法身同於斷滅其誰修證無生法忍
T1799_001_0730	若汝堅執無常之心是真性者應合法身同於斷滅以法身體即真性故
T1799_001_0731	法身若斷依何修行證無生忍若了如來藏心本周法界本無生滅含裹十方寧有方所
T1799_001_0732	凡夫身心如影如像執此影像為佛性者一何鄙哉四彰其自失
T1799_001_0733	即時阿難與諸大眾默然自失初聞佛斥此非汝心則驚疑設難將謂無心洎乎顯示清淨妙明性一切心本來遍圓而為世界因果微塵平等體性
T1799_001_0734	佛雖開示又恐久執尚堅再約緣塵重研妄想離塵無體豈是元真苦
T1799_001_0735	堅執不融法身應斷修證法忍必無所依阿難雖未悟真且知執妄是失故云默然自失
T1799_001_0736	三結示執妄過失佛告阿難世間一切諸修學人現前雖成九次第定不得漏盡成阿羅漢四禪四空及滅受想名為九定
T1799_001_0737	通名次第者若入禪時智慧深利能從一禪入一禪心心相續更無異念可間雜故
T1799_001_0738	然修此定能成無漏今言不得漏盡者乃通指世間有漏心修欲界未至及四禪四空定耳
T1799_001_0739	凡夫修禪多生味著隨禪感果不出三界故非無漏
T1799_001_0740	非別指於滅盡等九亦可別斥前之九定雖通無漏俱是不了
T1799_001_0741	問既修此定能得無漏何故經云不得漏盡成阿羅漢答此明不得大乘阿羅漢也
T1799_001_0742	纓絡經中初歡喜地名鳩摩羅伽秦言逆流乃至七地名阿羅漢秦言過三有
T1799_001_0743	故知今言不得漏盡乃指不斷二障之漏不證大乘羅漢也況究竟無學佛地始稱故佛三號有阿羅訶也
T1799_001_0744	皆由執此生死妄想誤為真實是故汝今雖得多聞不成聖果
T1799_001_0745	若了真妄達法界性見與見緣以現前境元我覺明終不誤執生死根本以為真實
T1799_001_0746	由是不辨認妄為真久處輪迴不成聖果然阿難亦得初果以未究竟故云未得若約大乘故無所惑
T1799_001_0747	二破妄見明真見者由前佛問入道發心遂答因覩如來勝相由眼觀見心生愛樂洎乎舉拳再問復云耀我心目
T1799_001_0748	七處徵詰三疑拒抗但且論心未言其見蓋心為萬法之源見為六根之首心有真妄見具正邪故前破妄心顯如來藏即一真法界離緣絕相是所觀境
T1799_001_0749	境既已說次明能觀之智智即是慧慧用差別說名為見
T1799_001_0750	見有正邪故須料揀故下文云唯願如來開我道眼得清淨眼等
T1799_001_0751	此蓋先體後用法如是也然體用二法不相捨離體是即用之體用是即體之用
T1799_001_0752	故前後經文明心則約見而辨顯見則就心而論故知一法義分二也
T1799_001_0753	文三一承前開示責己求哀二一責己無修二一正敘
T1799_001_0754	阿難聞已重復悲淚五體投地長跪合掌責己內重涕淚外形拜而復跪冀聞正說
T1799_001_0755	而白佛言自我從佛發心出家恃佛威神常自思惟無勞我修將謂如來惠我三昧
T1799_001_0756	不知身心本不相代失我本心雖身出家心不入道
T1799_001_0757	初心入道罔解克修恃賴親因將惠正受豈知身戒雖從佛得心定宜當自證
T1799_001_0758	木不相代斯之謂歟涅槃云汝諸比丘身雖出家而未曾染大乘法服
T1799_001_0759	雖復乞食經歷多年初未曾求大乘法食衣嚴法體食資慧命不識本常衣食俱失
T1799_001_0760	二喻顯譬如窮子捨父逃逝今日乃知窮子捨父喻也
T1799_001_0761	絕無功德法財以養法身慧命故云窮子不識本真背清淨覺故云捨父
T1799_001_0762	輪轉五道往而不返故云逃逝因佛指示方知過誤故云今日乃知
T1799_001_0763	雖有多聞若不修行與不聞等如人說食終不能飽說食不飽喻也前法後喻合之可知
T1799_001_0764	夫修行者必須內修理觀外助多聞如人有目日光明照見種種色
T1799_001_0765	若偏文字不習觀門說食何異故大論云有慧無多聞是不知實相譬如大暗中有目無所覩
T1799_001_0766	多聞無智慧亦不知實相譬如大明中有燈而無目
T1799_001_0767	多聞利智慧是所說應受無聞無智慧譬如人身牛二述迷求解世尊
T1799_001_0768	我等今者二障所纏良由不知寂常心性煩惱所知名為二障
T1799_001_0769	由煩惱障障心心不解脫造業受報由所知障障慧慧不解脫迷法空理不知諸法性相
T1799_001_0770	若了本性常寂諸法元空自然擾惱不生業性不結誰曰生死
T1799_001_0771	誰為涅槃涅槃生死猶如昨夢今為所縛實為不知
T1799_001_0772	二障名體如常所辨也惟願如來哀愍窮露發妙明心開我道眼無財之極
T1799_001_0773	曰窮無上可覆曰露既無功德法財非窮如何既無權實父母非露如何發妙明心破煩惱障也
T1799_001_0774	開我道眼破所知障也既開道眼見性明心二障若亡二執隨遣者成住地遠至妙覺善哉妙請不亦至哉二放光灌頂許為宣說
T1799_001_0775	二一放光灌頂即時如來從胸萬字涌出寶光前光從口此光從胸者前文從說顯心此文從心發見萬字者表無漏性德
T1799_001_0776	梵云阿悉底迦此云有樂即是吉祥勝德之相有此相者必受安樂則天長壽二年權制此字安於天樞其形如此
T1799_001_0777	卍音為萬字佛胸前有此之形然八種相中此當第一謂吉祥萬德之所集也
T1799_001_0778	其光晃昱有百千色十方微塵普佛世界一時周遍遍灌十方所有寶剎諸如來頂旋至阿難及諸大眾體既具德用不離體用亦具德故云有百千色
T1799_001_0779	一時周遍者無漏淨眼普見十方智照無遺微塵皆遍遍灌佛頂智果必同及諸大眾乘因不二二許為開顯
T1799_001_0780	告阿難言吾今為汝建大法幢亦令十方一切眾生獲妙微密性淨明心得清淨眼根本智性因茲顯發能建大義名大法幢
T1799_001_0781	三德祕藏不縱橫竝別故云妙十地見之如隔羅縠故曰微惟佛與佛乃能究盡故曰密
T1799_001_0782	心即體也眼即用也三約破執廣辨見性二一且示見性惟心
T1799_001_0783	二一舉前問答引出常情二一舉前所答問其因由二一問因
T1799_001_0784	阿難汝先答我見光明拳此拳光明因何所有云何成拳汝將誰見此問有三正在誰見餘即兼耳二答由
T1799_001_0785	阿難言由佛全體閻浮檀金赩如寶山清淨所生故有光明
T1799_001_0786	我實眼觀五輪指端屈握示人故有拳相先光次見後拳也不從問次者文便故也
T1799_001_0787	閻浮檀金正云染部捺陀此西域河名其河近其樹其金出彼河此則河因樹名金因河稱也
T1799_001_0788	或云閻浮果汁點物成金因流入河染刀為金也其色赤黃兼帶紫焰故也
T1799_001_0789	觀經疏說閻浮檀金超過紫磨金色百千萬倍唯聖所知
T1799_001_0790	佛身光明猶如聚目紫磨必不如此赩許力反大赤色也
T1799_001_0791	二且約無拳例其無見二一約無拳以例問二一舌語佛告阿難如來今日實言告汝諸有智者要以譬喻而得開悟無智之人縱喻難明故舉智者因喻開悟
T1799_001_0792	二正例阿難譬如我拳若無我手不成我拳若無汝眼不成汝見
T1799_001_0793	以汝眼根例我拳理其義均不以其情見必然故順清而問待其伸答後乃奪之
T1799_001_0794	二據常情以類答阿難言唯然世尊既無我眼不成我見例如來拳事義相類果然情見不出於斯故答相類
T1799_001_0795	二約盲緣境以奪破六一奪佛告阿難汝言相類是義不然
T1799_001_0796	何以故如無手人拳畢竟滅彼無眼者非見全無意
T1799_001_0797	明盲雖無眼心中有見後自釋之二驗所以者何汝試於途詢問盲人汝何所見
T1799_001_0798	彼諸盲人必來答汝我今眼前唯見黑暗更無他矚以是義觀前塵自暗見何虧損
T1799_001_0799	盲雖不見明還能見暗即此見暗亦名為見故云見何虧損三難
T1799_001_0800	阿難言諸盲眼前唯覩黑暗云何成見常情見暗不名為見
T1799_001_0801	故以此難四徵佛告阿難諸盲無眼唯觀黑暗與有眼人處於暗室
T1799_001_0802	二黑有別為無有別徵訖五通如是世尊此暗中人與彼群音二黑校量曾無有異
T1799_001_0803	無眼見黑與有眼見黑二見無別故知見即是心不唯在眼六釋三一牒向執情阿難
T1799_001_0804	若無眼人全見前黑忽得眼光還於前塵見種種色名眼見者無眼見黑有眼見塵汝必許此是眼所見
T1799_001_0805	二引燈例破彼暗中人全見前黑忽獲燈光亦於前塵見種種色應名燈見
T1799_001_0806	此正例無燈見黑有燈見塵亦應許此是燈所見若燈見者燈能有見自不名燈
T1799_001_0807	又則燈觀何關汝事此縱破設或汝許名為燈見燈若有見應名為人不合名燈
T1799_001_0808	又若燈見彼暗中人得燈光時不合名見燈自見故
T1799_001_0809	應知因燈見色燈不名見因眼見色眼不是見燈之與眼但是見緣體非是見也
T1799_001_0810	三結歸心見是故當知燈能顯色如是見者是眼非燈
T1799_001_0811	舉前有眼在暗室時因燈顯照前塵境界眼方得見此名眼見
T1799_001_0812	眼能顯色如是見性是心非眼此舉盲者得眼光時因眼顯照前塵境界心方得見
T1799_001_0813	以前例此應知見性是心非眼也窮其根本見性元心
T1799_001_0814	遽遽相推心為其主餘是助因以常情只知眼見不識是心
T1799_001_0815	今此且令知其根本未辨真妄二廣約諸相辨釋三一對境動搖麁論真見二一阿難佇佛慈音
T1799_001_0816	阿難雖復得聞是言與諸大眾口已默然心未開悟猶冀如來慈音宣示合掌清心佇佛悲誨
T1799_001_0817	雖知見性唯心未識真妄若言是妄如來又許獲妙明心得清淨眼
T1799_001_0818	若謂是真前文廣破非真乃云前塵虛妄相想惑汝真性
T1799_001_0819	進之又不可退之又難明羝羊觸蕃斯之謂矣心既未了口即默然密冀如來慈音開示
T1799_001_0820	二如來廣為開示三一問悟客塵引其開解二一如來問悟因由
T1799_001_0821	爾時世尊舒兜羅綿網相光手開五輪指誨勅阿難及諸大眾我初成道於鹿園中即波羅奈國鹿野苑中五仙所居修行處也
T1799_001_0822	佛成道後先入此園度五人耳為阿若多五比丘等及汝四眾言一切眾生不成菩提及阿羅漢皆由客塵煩惱所誤汝等當時因何開悟今成聖果
T1799_001_0823	五比丘者謂阿若憍陳如摩訶男頞鞞比丘婆提婆敷
T1799_001_0824	此五佛初出家雪山修道父王憶戀遂召彼往親近承事彼疑非真相次捨去同在鹿園習外道法
T1799_001_0825	佛成道後思欲先度彼勞苦者天眼觀見在仙人苑故往開示三轉法輪說生滅四諦苦集滅道
T1799_001_0826	今言客塵者即別指集諦分別煩惱麁動如客俱生微細難辨如塵
T1799_001_0827	此俱喻煩惱障也若下圓通陳如述證即通大乘客如煩惱塵如所知二義無在二陳如述已領解二一標所悟
T1799_001_0828	時憍陳那起立白佛我今長老於大眾中獨得解名因悟客塵二字成果德長臘高最初度故名為長老佛轉法輪五人之中陳如先悟佛問解否
T1799_001_0829	答言已解因得解名悟此見修如客如塵證得無為生空涅槃湛然不動如主及空因即獲果
T1799_001_0830	二述所解二一述客義世尊譬如行客投寄旅亭或宿或食宿食事畢俶裝前途不遑安住
T1799_001_0831	若實主人自無攸往如是思惟不住名客住名主人以不住者名為客義
T1799_001_0832	旅亭止客舍也俶始前進遑暇也此明客義怱怱不暇停住喻分別煩惱數數造業流轉五道未曾暫息
T1799_001_0833	三界旅泊受果始畢又造新業故云食宿事畢俶裝前途二述塵義
T1799_001_0834	又如新霽清陽昇天光入隙中發明空中諸有塵相塵質搖動虛空寂然
T1799_001_0835	如是思惟澄寂名空搖動名塵以搖動者名為塵義佛言如是
T1799_001_0836	此舉新晴太陽高照光入牖隙現空中塵搖動不息此喻俱生煩惱微細難見自非觀智照現終不覺知與身俱生與心同事故此煩惱體全是生滅虛妄不息主人及空俱喻真性不動之義
T1799_001_0837	始佛問悟客塵此欲陳如明其行相意引阿難聞而開解了真見常寂身境動搖陳如剖析甚合佛心故此印可言如是也
T1799_001_0838	二放光屈指辨其靜搖二一約境開合以辨見三一引手問答
T1799_001_0839	即時如來於大眾中屈五輪指屈已復開開已又屈謂阿難言汝今何見
T1799_001_0840	阿難言我見如來百寶輪掌眾中開合問答可知二就見推窮
T1799_001_0841	佛告阿難汝見我手眾中開合為是我手有開有合為復汝見有開有合阿難言世尊
T1799_001_0842	寶手眾中開合我見如來手自開合非我見性自開自合
T1799_001_0843	此明境有開合見無開合三再審動靜佛言誰動誰靜
T1799_001_0844	阿難言佛手不住而我見性尚無有靜誰為無住佛言如是阿難
T1799_001_0845	已聞客塵搖動虛空與主常自寂焉今遇此問例知見性無動無靜
T1799_001_0846	若以動靜相形則佛手是動見性是靜若只就見體所明本不曾動今亦無靜
T1799_001_0847	此答稍符於真故佛印言如是二約身搖動以辨見
T1799_001_0848	上來明境有開合見無動靜此則約對外境以辨義則易顯
T1799_001_0849	向下只於內身自分動靜動中有不動意明境之與身俱是生滅而凡夫人執身執境不了空無常故於此造業流轉無窮本真自性迷而不識
T1799_001_0850	故圓覺經云妄認四大為自身相下經亦云諸可還者自然非汝
T1799_001_0851	又云云何汝今以動為身以動為境從始洎終念念生滅此等皆明身境無常見性常住也
T1799_001_0852	不見性常二乘所執不知無常凡夫迷倒下自雙破至文當知
T1799_001_0853	然此所明對境對身以辨見性一往麁淺若原佛意非離此見別有性常性常真體
T1799_001_0854	只就此顯以見與見緣無體可得本同空華元是妙明無生滅故下經觀河之見亦復如是
T1799_001_0855	良以諸疑未斷執情深重是故且就淺近寄明深旨至下文殊為問方顯其意學者知之文二一放光左右以辨頭
T1799_001_0856	如來於是從輪掌中飛一寶光在阿難右即時阿難迴首右盻又放一光在阿難左阿難又則迴首左盻
T1799_001_0857	佛告阿難汝頭今日何因搖動阿難言我見如來出妙寶光來我左右
T1799_001_0858	故左右觀頭自搖動稍知見體無動審問不移故言頭自搖動
T1799_001_0859	二約頭搖動以明見阿難汝盻佛光左右動頭為汝頭動
T1799_001_0860	為復見動世尊我頭自動而我見性尚無有止誰為搖動
T1799_001_0861	佛言如是阿離認見不移若無相形亦無動止故佛印可三雙結會通責其迷失二一雙結會通
T1799_001_0862	於是如來普告大眾若復眾生以搖動者名之為塵以不住者名之為客
T1799_001_0863	此結陳如悟客塵客塵動搖俱喻煩惱汝觀阿難頭自動搖見無所動
T1799_001_0864	又汝觀我手自開合見無舒卷此結阿難答身境手有開合頭自動搖身境客塵同一生滅更無二別
T1799_001_0865	應知客必有主塵處有空對佛手之見形頭動之性未甞動靜豈成去來前後會通其揆一也
T1799_001_0866	二總責迷失云何汝今以動為身以動為境從始洎終念念生滅遺失真性顛倒行事總責也
T1799_001_0867	總責凡夫二乘無常計常常計無常凡夫不了身境無常妄執實有計我我所起惑造業流轉三界受於一切身心大苦尚不知生滅豈知本如來藏
T1799_001_0868	故云以動為身念念生滅等此即責無常計常也二乘雖知一切無常而不悟知本常妙性湛然不動故云遺失真性
T1799_001_0869	既不識真亦不辨妄故云顛倒行事其猶棄海認浮漚者耳
T1799_001_0870	性心失真認物為己輪迴是中自取流轉結失也不了性一切心即是失真此斥二乘不知常也認物為己此指凡夫以動為身等也
T1799_001_0871	下文身之與心皆是真心中所現物執為自己顛倒斯甚自體不識妄取他緣如懷至寶於外求匃誰之過歟故云自取流轉
